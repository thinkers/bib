<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>poinxrmartios2021enomeno</title>
		<link href="poinxrmartios2021enomeno-web-resources/css/idGeneratedStyles.css" rel="stylesheet" type="text/css" />
	</head>
	<body id="poinxrmartios2021enomeno" lang="el-GR">
		<div id="_idContainer000" class="MONO">
			<h1 class="_rubrika_ArticleNomologia" lang="en-US"><span class="_idGenBNMarker-1">[_rubrika_ArticleNomologia]</span>ΝΟΜΟΛΟΓΙΑ ΑΡΕΙΟΥ ΠΑΓΟΥ</h1>
			<p class="ArticleNomologia_tag"><b class="_bold">ΑΓΟΡΑΝΟΜΙΚΑ ΑΔΙΚΗΜΑΤΑ</b></p>
			<p class="ArticleNomologia_NumberAndDate"><b class="_bold">Αριθμ. 777/2020</b></p>
			<p class="ArticleNomologia_Composition_IDS">Προεδρεύουσα η Αρεοπαγίτης <b class="_bold">Αρτεμισία Παναγιώτου,</b> Εισηγήτρια η Αρεοπαγίτης <b class="_bold">Σταματική Μιχαλέτου, </b>Εισαγγελεύς <b class="_bold">Αναστασία Δημητριάδου,</b> Δικηγόρος <b class="_bold">Α. Ζαχαριάδης</b></p>
			<p class="ArticleNomologia_SummaryText"><b class="_bold">Κατοχή ακατάλληλων τροφίμων και παρεμπόδιση κτηνιατρικού ελέγχου. Διαχρονικό δίκαιο: </b>Η πράξη της κατοχής προς διάθεση μη ασφαλών και ακατάλληλων για ανθρώπινη κατανάλωση τροφίμων, η οποία προβλεπόταν ρητώς με το άρ. 32 παρ. 4 του ν.δ. 136/1946 (Αγορανομικός Κώδικας), από της θέσεως σε ισχύ του Ν. 4177/2013 (6.8.2013) και εντεύθεν έπαυσε να είναι αξιόποινη και κατέστη ανέγκλητη. – Η διακίνηση σφαγίων χωρίς ετικέτα είναι αξιόποινη. – Αναιρείται λόγω εσφαλμένης εφαρμογής των άρ. 2 παρ. 1 ΠΚ και 19 παρ. 2α του Ν. 4177/2013 η προσβαλλόμενη καταδικαστική απόφαση, όσον αφορά την πράξη της κατοχής κατ’ εξακολούθησιν προς διάθεση μη ασφαλών και ακατάλληλων για ανθρώπινη κατανάλωση τροφίμων, και κηρύσσονται αθώοι οι κατηγορούμενοι για την εν λόγω πράξη. – Ορθώς και αιτιολογημένως καταδικάσθηκαν οι κατηγορούμενοι για παρεμπόδιση κτηνιατρικού ελέγχου (άρ. 19 παρ. 1 του Ν. 4177/2013). – Παραπέμπεται η υπόθεση για επιμέτρηση της ποινής για την πράξη της παρεμπόδισης κτηνιατρικού ελέγχου.</p>
			<p class="_body_text">[…] Περαιτέρω, κατά τη διάταξη του άρ. 32 παρ. 4 του ν.δ/τος 136/1946 (Αγορανομικός Κώδικας), «Με φυλάκισιν τουλάχιστον τριών μηνών και με χρηματικήν ποινήν τιμωρούνται:… 4. Όποιος πωλεί ή κατέχει προς πώληση ή διανέμει για κατανάλωση τρόφιμα μη ασφαλή – επιβλαβή για την υγεία, τιμωρείται ποινικά σύμφωνα με τις κείμενες διατάξεις και με διοικητικό πρόστιμο…». Με το άρ. 48 παρ. 2 του Ν. 4177/2013 η ισχύς του οποίου ορίστηκε από 6.8.2013, καταργήθηκε το ως άνω ν.δ. και στη διάταξη του άρ. 19 του ως άνω νόμου, όπως το πρώτο εδάφιο της παρ. 1 αυτής αντικαταστάθηκε με το άρ. 82 παρ. 1 του Ν. 4413/2016, ορίστηκαν τα ακόλουθα: «1. Με την επιφύλαξη των ειδικότερων ρυθμίσεων του άρθρου 20 του παρόντος νόμου, όποιος παρεμποδίζει τον ασκούμενο έλεγχο ή αρνείται με οποιονδήποτε τρόπο να παραδώσει στους αρμόδιους υπαλλήλους οποιοδήποτε στοιχείο απαραίτητο για τη διεξαγωγή του ελέγχου, όπως ιδίως τα τιμολόγια αγοραπωλησίας ή άλλα έγγραφα, τιμωρείται με φυλάκιση». Παρεμπόδιση ελέγχου θεωρείται και η απόκρυψη των απαιτούμενων στοιχείων ή η παραποίηση των στοιχείων αυτών ή η ψευδής παράθεσή τους. 2. α) Όποιος παράγει, διακινεί ή διαθέτει τρόφιμα μη ασφαλή ή ακατάλληλα για ανθρώπινη κατανάλωση ή νοθεύει τρόφιμα τιμωρείται με φυλάκιση τουλάχιστον τριών (3) μηνών. β)… γ… 3. Όποιος παραποιεί ή νοθεύει, εν γνώσει του κατέχει προς εμπορία, πωλεί, θέτει σε κυκλοφορία ή παραδίδει για χρήση άλλα είδη βιοτικής ανάγκης, πλην τροφίμων παραποιημένα ή νοθευμένα, που προορίζονται για εμπορία, τιμωρείται με φυλάκιση τουλάχιστον τριών (3) μηνών…». Τέλος, με το άρ. 19 παρ. 1 της Υ.Α. Α2-861/2013, ορίζεται ότι δεν επιτρέπεται η διακίνηση σφαγίων ή τεμαχίων αυτών αν δεν συνοδεύεται από την προβλεπόμενη ετικέτα. Από τις προαναφερόμενες διατάξεις προκύπτει αμέσως ότι η πράξη της κατοχής προς διάθεση μη ασφαλών και ακατάλληλων για ανθρώπινη κατανάλωση τροφίμων η οποία προβλεπόταν ρητά με τον ως άνω Αγορανομικό Κώδικα ως αξιόποινη πράξη, από της ισχύος την 6.8.2013 του Ν. 4177/2013 έπαυσε να είναι αξιόποινη και κατέστη ανέγκλητη, όπως τούτο συνάγεται από τη γραμματική διατύπωση του ως άνω νόμου, αλλά και από το γεγονός ότι ενώ στην επίσης καταργηθείσα διάταξη του άρ. 32 παρ. 4 του Αγορανομικού Κώδικα προβλεπόταν ως αξιόποινη η πράξη της κατοχής προς εμπορία επιβλαβών για την υγεία ειδών βιοτικής ανάγκης, πλην τροφίμων, μετά την κατά τα ως άνω κατάργηση του Αγορανομικού Κώδικα διατηρήθηκε στη διάταξη της παρ. 3 του άρ. 19 του ίδιου Ν. 4177/2013, το αξιόποινο της πράξης της κατοχής προς εμπορία των συγκεκριμένων ειδών. Άλλωστε ούτε και με την προαναφερθείσα Υ.Α. Α2-861/2013 (άρ. 19 παρ. 1 αυτής) η κατοχή σφαγίων χωρίς ετικέτα προβλέπεται ως αξιόποινη, παρά μόνον η διακίνηση αυτών (ΑΠ 1695/2018).</p>
			<p class="_body_text">[…] Ακολούθως, με το ως άνω σκεπτικό το δευτεροβάθμιο Δικαστήριο κήρυξε τους κατηγορούμενους ένοχους, κατά πιστή μεταφορά από το διατακτικό, του ότι: «στις 8.11.2013 και 13.11.2013, στο… Δήμου Βέροιας, στο … Α.Ε. […] BE, Α) ο μεν πρώτος κατηγορούμενος (Δ.Μ.) ως νόμιμος εκπρόσωπος της επιχείρησης με την επωνυμία … Α.Ε. […] BE, ο δε δεύτερος κατηγορούμενος (Δ.Π.), ως ιδιοκτήτης σφαγίων, με περισσότερες πράξεις που συνιστούν εξακολούθηση του ιδίου εγκλήματος κατελήφθησαν, από τους κτηνιάτρους του Τμήματος Κτηνιατρικής της Δ/νσης Αγροτικής Οικονομίας και …, Χ.Π. και Γ.Σ., να κατέχουν προς διάθεση τρόφιμα μη ασφαλή και ακατάλληλα για την ανθρώπινη κατανάλωση συγκεκριμένα: 1) την 8.11.2013 κατελήφθησαν να κατέχουν προς διάθεση ένα σφάγιο βοοειδούς, με κωδικό ζώου (αριθμός ενωτίου) …, το οποίο ήταν αδύνατον να ταυτοποιηθεί σε σχέση με το διαβατήριό του, καθώς ήταν γένους θηλυκού, τουλάχιστον δύο ετών, βάρους 250 Kgr, ενώ συνοδεύονταν από διαβατήριο στο οποίο αναγράφετο ότι ήταν γένους αρσενικού, 10 μηνών, και 2) την 13.11.2013, κατελήφθησαν να κατέχουν προς διάθεση ένα σφάγιο βοοειδούς, βάρους 256 Kgr, χωρίς κεφάλι και σπλάχνα, με πιθανή ημερομηνία σφαγής την 12.11.2013, το οποίο ήταν αταυτοποίητο. Στα σφάγια αυτά και στις δύο περιπτώσεις δεν ήταν δυνατή η επίθεση ετικέτας επισήμανσης και καθίστατο αδύνατη η ιχνηλασιμότητά του προϊόντος [παρ. άρθρ. 14 παρ. 1, 2, 3 και 18 Καν (ΕΚ) 178/2002, σε συνδ. με άρ. 19 Υ.Α. Α2-861/2013 ΦΕΚ Β΄ 2044/2013], ενώ περαιτέρω δεν είχαν υποβληθεί σε επιθεώρηση πριν τη σφαγή τους [Καν (ΕΚ) 854/2004, παρ. I, τμήμα II, παρ. Ια] ούτε υπήρχε δυνατότητα να λάβει χώρα η κτηνιατρική υγειονομική επιθεώρησή τους (Καν 854/2004, παρ. 1, τμήμα II, Κεφ. II, παρ. 1 β). Β) Στον ανωτέρω τόπο και χρόνο οι κατηγορούμενοι, από κοινού ήτοι μετά από συναπόφαση και με κοινό δόλο, παρεμπόδισαν τον ασκούμενο έλεγχο που διενεργούσαν οι αρμόδιοι υπάλληλοι (κτηνίατροι) του τμήματος… και ειδικότερα μολονότι την 8.11.2013 δεσμεύθηκε από την κτηνίατρο της υπηρεσίας Γ.Σ., το υπό στοιχείο (ΑΙ) του παρόντος σφάγιο βοοειδούς το οποίο έφερε κωδικό ζώου (αριθμός ενωτίου)… και ενώ αυτό θα έπρεπε να διατηρηθεί στο ψυγείο της επιχείρησης, ώστε σε επικείμενο έλεγχο της κτηνιατρικής υπηρεσίας, η αρμόδια υπάλληλος, μετά την προσκομιδή όλων των αποδείξεων ταυτοποίησής του από τον ιδιοκτήτη του, Δ.Π. του Ι., να αποφασίσει για τη διαχείρισή του, σε έλεγχο της υπηρεσίας, που έλαβε χώρα στις 13.11.2013, οι κατηγορούμενοι απέκρυψαν αυτό, απομακρύνοντάς το παρανόμως από το ψυγείο του σφαγείου, μολονότι δεν είχε αποδεσμευθεί, ενώ σε σχετική αναζήτηση της υπαλλήλου- κτηνιάτρου Γ.Σ., οι κατηγορούμενοι επέδειξαν σε αυτήν άλλο σφάγιο, ήτοι το υπό στοιχείο (Α2) του παρόντος αταυτοποίητο (σφάγιο) βοοειδούς, το οποίο έφερε διαφορετικό χρώμα, μέγιστη μυϊκή ακαμψία, που καταδείκνυε ότι σφάγηκε την προηγούμενη ημέρα (12.11.2013), ενώ είχε διαφορετική σωματική και μυϊκή διάπλαση. Όλα δε τα ανωτέρω προέκυψαν από την υπ’ αριθμ. …/2013 κτηνιατρική έκθεση, την υπ’ αριθμ. …/2013 κτηνιατρική έκθεση κατάσχεσης μη ασφαλών τροφίμων».</p>
			<p class="_body_text">Με τις ως άνω παραδοχές όμως, της προσβαλλόμενης απόφασης, όσον αφορά την πρώτη πράξη της κατοχής κατ’ εξακολούθηση προς διάθεση μη ασφαλών και ακατάλληλων για ανθρώπινη κατανάλωση τροφίμων (άρ. 19 παρ. 2α του Ν. 4177/2013), το δικάσαν, την 1.3.2019, Τριμελές Εφετείο Βέροιας, κηρύσσοντας ενόχους τους αναιρεσείοντες-κατηγορούμενους προέβη σε εσφαλμένη εφαρμογή των ουσιαστικών ποινικών διατάξεων των άρ. 2 παρ. 1 του ΠΚ και 19 παρ. 2α του Ν. 4177/2013, αφού σύμφωνα με όσα αναγράφονται στη μείζονα σκέψη, η προεκτεθείσα πράξη των αναιρεσειόντων είχε καταστεί ανέγκλητη, όχι μόνον κατά το χρόνο εκδίκασης της υπόθεσης ενώπιον του ως άνω δευτεροβάθμιου Δικαστηρίου και ενώπιον του πρωτοβάθμιου, αλλά και πριν από το χρόνο της φερόμενης τέλεσης αυτής (8.11.2013 και 13.11.2013) ενόψει του ότι η ισχύς του καταργήσαντος, κατά τα προαναφερόμενα, τον Αγορανομικό Κώδικα Ν. 4177/2013 άρχισε την 6.8.2013. Επομένως, ο, από το άρ. 510 παρ. 1 στοιχ. Ε΄ του ΚΠΔ, πρώτος λόγος αναίρεσης, με τον οποίο πλήττεται η προσβαλλόμενη απόφαση για εσφαλμένη εφαρμογή των ως άνω ουσιαστικών ποινικών διατάξεων, είναι βάσιμος και πρέπει, κατά παραδοχή του, να αναιρεθεί αυτή, κατά το μέρος που αφορά την καταδίκη των αναιρεσειόντων για την ως άνω πράξη της κατοχής κατ’ εξακολούθηση προς διάθεση μη ασφαλών και ακατάλληλων για ανθρώπινη κατανάλωση τροφίμων, και κατά το μέρος που επιβλήθηκε γι’ αυτήν σε καθένα τούτων ποινή φυλάκισης έξη (6) μηνών, αλλά και κατά το μέρος που τους επιβλήθηκε συνολική ποινή φυλάκισης, χωρίς όμως, να παραπεμφθεί η υπόθεση στο εκδώσαν την προσβαλλόμενη απόφαση Δικαστήριο, αλλά, κατ’ εφαρμογή της διάταξης του άρ. 518 παρ. 1 του ΚΠΔ, να κηρυχθούν αθώοι οι αναιρεσείοντες-κατηγορούμενοι της προαναφερόμενης πράξης, κατά τα ειδικότερα αναφερόμενα στο διατακτικό. Περαιτέρω, όσον αφορά τη δεύτερη πράξη της παρεμπόδισης κτηνιατρικού ελέγχου (άρ. 19 παρ. 1 του Ν. 4177/2013) για την οποία κηρύχθηκαν ένοχοι οι αναιρεσείοντες, με τις αναφερθείσες παραπάνω παραδοχές της προσβαλλόμενης απόφασης, που περιλαμβάνονται στο ως άνω σκεπτικό (το οποίο δεν αποτελεί αντιγραφή του διατακτικού, αφού περιλαμβάνει με πληρότητα τα πραγματικά περιστατικά του κατηγορητηρίου, πέραν των τυπικών στοιχείων αυτού) και στο ως άνω διατακτικό της απόφασης, τα οποία αλληλοσυμπληρώνονται και αποτελούν ενιαίο σύνολο αιτιολογίας, το δικάσαν Δικαστήριο της ουσίας ενόψει όσων εκτίθενται στη μείζονα πρόταση της παρούσας, διέλαβε στην προσβαλλόμενη απόφασή του την απαιτούμενη από τις προαναφερθείσες διατάξεις του Συντ. και του ΚΠΔ ειδική και εμπεριστατωμένη αιτιολογία, αφού εκθέτει σ’ αυτή με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, τα οποία αποδείχθηκαν από την ακροαματική διαδικασία και συγκροτούν την αντικειμενική και υποκειμενική υπόσταση της παραπάνω πράξης για την οποία καταδικάσθηκαν οι αναιρεσείοντες, τις αποδείξεις από τις οποίες συνήγαγε τα περιστατικά αυτά και τους συλλογισμούς με βάση τους οποίους έκανε την υπαγωγή τους στις αναφερθείσες παραπάνω ουσιαστικές ποινικές διατάξεις, τις οποίες ορθά ερμήνευσε και εφάρμοσε και δεν παραβίασε ευθέως ή εκ πλαγίου, δηλαδή με ελλιπή ή αντιφατική αιτιολογία που να καθιστά ανέφικτο τον αναιρετικό έλεγχο ως προς την ορθή ή μη εφαρμογή τους. Ειδικότερα, με τις επιμέρους αιτιάσεις των αναιρεσειόντων, πλήττεται η προσβαλλόμενη απόφαση για έλλειψη της απαιτούμενης αιτιολογίας, όσο αφορά την στοιχειοθέτηση της αντικειμενικής και υποκειμενικής υπόστασης της ως άνω αξιόποινης πράξης: α) επειδή δεν αναφέρεται η ιδιότητα και η θέση του πρώτου τούτων στην εταιρική επιχείρηση της οποίας αντικείμενο ήταν η συγκεκριμένη επαγγελματική δραστηριότητα σφαγείου, μη αρκούσης της αναγραφής της ιδιότητας αυτού ως νομίμου εκπροσώπου της εταιρείας. Η αιτίαση αυτή είναι αβάσιμη, όπως τούτο προκύπτει από τη γενική διατύπωση με τη λέξη «όποιος» της διάταξης του άρ. 19 παρ. 1 του Ν. 4177/2013 εκ της οποίας προκύπτει ότι δεν απαιτείται για την κατάφαση της ευθύνης του δράστη συγκεκριμένη ιδιότητα αυτού και β) επειδή δεν αναφέρονται περιστατικά στα οποία θεμελιώνεται ο κοινός δόλος των αναιρεσειόντων, αιτίαση η οποία επίσης, είναι αβάσιμη, καθόσον αν και σύμφωνα και με όσα αναγράφονται στην παρατιθέμενη στην αρχή της παρούσας σχετική νομική σκέψη, για τη θεμελίωση της συνδρομής του στοιχείου του δόλου, δεν ήταν απαραίτητη στην κρινόμενη περίπτωση η παράθεση ειδικότερων περιστατικών, από τις παραδοχές της προσβαλλόμενης απόφασης προκύπτει με σαφήνεια η κοινή θέληση των αναιρεσειόντων παραγωγής των πραγματικών περιστατικών, που συγκροτούν την αντικειμενική υπόσταση του εγκλήματος του άρ. 19 παρ. 1 του Ν. 4177/2013 και περιγράφονται αναλυτικά τόσο τα πραγματικά αυτά περιστατικά και η πραγμάτωσή τους, όσο και οι ειδικότερες συνθήκες τέλεσης της συγκεκριμένης πράξης, με την αναγραφή στην προσβαλλόμενη απόφαση: «…μολονότι δεσμεύθηκε από την κτηνίατρο της υπηρεσίας… και ενώ αυτό θα έπρεπε να διατηρηθεί στο ψυγείο της επιχείρησης για επικείμενο έλεγχο… απέκρυψαν αυτό απομακρύνοντάς το παρανόμως από το ψυγείο του σφαγείου, μολονότι δεν είχε αποδεσμευθεί… ενώ σε σχετική αναζήτηση της υπαλλήλου-κτηνιάτρου, οι κατηγορούμενοι επέδειξαν άλλο σφάγιο αταυτοποίητο…». Οι λοιπές αιτιάσεις των αναιρεσειόντων για έλλειψη αιτιολογίας είναι απαράδεκτες διότι με αυτές με την, κατ’ επίφαση, επίκληση ως αναιρετικού λόγου, της έλλειψης ειδικής και εμπεριστατωμένης αιτιολογίας, πλήττεται η αναιρετικά ανέλεγκτη περί τα πράγματα κρίση του Δικαστηρίου της ουσίας. Εξάλλου, πρέπει να σημειωθεί ότι οι λέξεις «ενδεχομένως» και «πιθανή» που αναγράφονται στο σκεπτικό της προσβαλλόμενης απόφασης δεν συνδέονται με τη θεμελίωση της ποινικής ευθύνης των αναιρεσειόντων, αλλά παρατίθενται διηγηματικά και χωρίς να επιφέρουν οποιαδήποτε ασάφεια σχετικά με τα γενόμενα δεκτά πραγματικά περιστατικά που στοιχειοθετούν την υποκειμενική και αντικειμενική υπόσταση της προαναφερθείσας πράξης. Κατά συνέπεια ο θεμελιούμενος στη διάταξη του άρ. 510 παρ. 1 στοιχ. Δ΄ και Ε΄ του ΚΠΔ λόγος αναίρεσης, με τον οποίον αποδίδεται στην αναιρεσιβαλλομένη απόφαση η πλημμέλεια της έλλειψης ειδικής και εμπεριστατωμένης αιτιολογίας είναι αβάσιμος. […]</p>
			<p class="ArticleNomologia_tag"><b class="_bold">ΑΚΥΡΟΤΗΤΑ</b></p>
			<p class="ArticleNomologia_NumberAndDate"><b class="_bold">Αριθμ. 373/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Αγγελική Αλειφεροπούλου,</b> Εισηγήτρια η Αρεοπαγίτης <b class="_bold">Διονυσία Μπιτζούνη,</b> Εισαγγελεύς <b class="_bold">Ευσταθία Σπυροπούλου,</b> Δικηγόροι<b class="_bold"> Αλεξάνδρα Μαύρου-Τσάκου, Δέσποινα Γάκη</b></p>
			<p class="ArticleNomologia_SummaryText"><b class="_bold">Λήψη υπόψιν μη αναγνωσθέντος εγγράφου. Απόλυτη ακυρότητα: </b>Η λήψη υπόψιν από το δικαστήριο, για τον σχηματισμό της κρίσεώς του επί της ενοχής του κατηγορουμένου, μη αναγνωσθέντων επ’ ακροατηρίω εγγράφων παραβιάζει την αρχή της προφορικότητας και της δημοσιότητας της δίκης και την άσκηση του δικαιώματος του κατηγορουμένου να προβαίνει σε δηλώσεις και εξηγήσεις σχετικά με το αποδεικτικό αυτό στοιχείο, επιφέρει δε απόλυτη ακυρότητα της διαδικασίας, εκτός αν πρόκειται για στοιχεία του κατηγορητηρίου ή το υλικό αντικείμενο του εγκλήματος ή είναι έγγραφα διαδικαστικά ή αναφέρονται απλώς διηγηματικά στην απόφαση ή το περιεχόμενό τους προκύπτει από άλλα αποδεικτικά μέσα. – Με ποιον τρόπο απαιτείται να αναφέρονται τα επίμαχα έγγραφα στα πρακτικά της δημόσιας συνεδρίασης, ώστε να προσδιορίζεται η ταυτότητά τους. – Τέτοια έγγραφα είναι μόνον όσα μπορούν να χρησιμεύσουν για την απόδειξη της ενοχής του κατηγορουμένου και τον καθορισμό της επιβλητέας ποινής. – Αναιρείται λόγω απολύτου ακυρότητος η προσβαλλόμενη καταδικαστική απόφαση για φοροδιαφυγή τελεσθείσα με έκδοση εικονικών φορολογικών στοιχείων κατ’ εξακολούθησιν, διότι για τον σχηματισμό δικανικής πεποίθησης ελήφθη υπόψιν το απολογητικό υπόμνημα του αναιρεσείοντος ενώπιον της ανακρίτριας, καίτοι δεν αναφέρεται μεταξύ του καταλόγου των αναγνωσθέντων εγγράφων. </p>
			<p class="_body_text">[…] Από το συνδυασμό των διατάξεων των άρ. 329, 331, 333 παρ. 2, 358, 362 (πρώην 364) του ισχύοντος ΚΠΔ, προκύπτει ότι η λήψη υπόψη από το δικαστήριο, για το σχηματισμό της κρίσεώς του περί της ενοχής του κατηγορουμένου, εγγράφων που δεν αναγνώσθηκαν κατά τη δημόσια και προφορική συζήτηση της υποθέσεως στο ακροατήριο, παραβιάζει την αρχή της προφορικότητας και δημοσιότητας της δίκης και την άσκηση του δικαιώματος του κατηγορουμένου, από το άρ. 358 του ίδιου Κώδικα, να προβαίνει σε δηλώσεις και εξηγήσεις σχετικά με το αποδεικτικό αυτό στοιχείο, επιφέρει δε απόλυτη ακυρότητα της διαδικασίας, κατά το άρ. 171 παρ. 1 εδ. δ΄ του ίδιου Κώδικα, που ιδρύει τον εκ του άρ. 510 παρ. 1 στοιχ. Α΄ του ΚΠΔ λόγο αναιρέσεως, εκτός αν αυτά τα στοιχεία αποτελούν στοιχεία του κατηγορητηρίου ή το υλικό αντικείμενο του εγκλήματος ή είναι έγγραφα διαδικαστικά ή αναφέρονται απλώς διηγηματικά στην απόφαση ή το περιεχόμενό τους προκύπτει από άλλα αποδεικτικά μέσα. Στα πρακτικά της δημόσιας συνεδριάσεως, που συντάσσονται, δεν είναι απαραίτητο να αναφέρεται σε ποιο αποδεικτικό θέμα αφορά το έγγραφο, ούτε να καταχωρίζεται το περιεχόμενο του εγγράφου που αναγνώσθηκε. Αρκεί να αναφέρονται στα πρακτικά τα στοιχεία που προσδιορίζουν την ταυτότητά του, σε τρόπο που μπορεί να διαγνωσθεί ότι αναγνώσθηκε όλο το περιεχόμενό του και ο κατηγορούμενος, γνωρίζοντας πλήρως τη ταυτότητά του, να έχει κάθε ευχέρεια να ασκήσει τα, από το άρ. 358 ΚΠΔ, πιο πάνω δικαιώματά του, δεδομένου μάλιστα ότι, εφόσον συντελείται η ανάγνωση των εγγράφων αυτών, παρέχεται η δυνατότητα στον κατηγορούμενο να προβεί σε δηλώσεις και εξηγήσεις που είναι σχετικές με το περιεχόμενό του, αφού η δυνατότητα αυτή λογικά δεν εξαρτάται μόνο από τον τρόπο, με τον οποίο αναφέρονται στα πρακτικά τα αναγνωσθέντα έγγραφα. Τέτοια έγγραφα είναι μόνο όσα μπορούν να χρησιμεύσουν για την απόδειξη της ενοχής του κατηγορουμένου και τον καθορισμό της επιβλητέας ποινής. </p>
			<p class="_body_text">Στην προκείμενη περίπτωση, όπως προκύπτει από την προσβαλλόμενη υπ’ αριθμ. 1780/2019 απόφασή του, το Τριμελές Εφετείο (Πλημμελημάτων) Θεσσαλονίκης, που δίκασε σε δεύτερο βαθμό, κήρυξε ένοχο τον κατηγορούμενο και νυν αναιρεσείοντα για την αξιόποινη πράξη της φοροδιαφυγής με έκδοση εικονικών φορολογικών στοιχείων, κατ’ εξακολούθηση, και, αφού αναγνώρισε τη συνδρομή στο πρόσωπό του του ελαφρυντικού της μεταγενέστερης καλής συμπεριφοράς (άρ. 84 παρ. 2 περ. ε΄ ΠΚ), καταδίκασε αυτόν σε ποινή φυλακίσεως ενός (1) έτους, την οποία ανέστειλε για τρία (3) έτη. Από το σκεπτικό της απόφασης αυτής, προκύπτει ότι το άνω Δικαστήριο της ουσίας, για το σχηματισμό της κρίσης του περί της ενοχής του κατηγορουμένου, έλαβε, μεταξύ άλλων, υπόψη του και το από 11.12.2014 απολογητικό του υπόμνημα ενώπιον της Ανακρίτριας Α΄ Τμήματος Πλημμελειοδικών Βέροιας, στο οποίο κάνει εκτενή αναφορά στις σελίδες 10, 11 και 12 αυτής (προσβαλλομένης), παραθέτοντας εκτενώς και επί λέξει το περιεχόμενό του. Το έγγραφο, όμως, αυτό δεν αναφέρεται μεταξύ του καταλόγου των αναγνωσθέντων εγγράφων ούτε στην προσβαλλόμενη, ούτε στην πρωτόδικη υπ’ αριθμ. 1335/2017 απόφαση του Τριμελούς Πλημμελειοδικείου Βέροιας, όπως προκύπτει από την παραδεκτή, για τις ανάγκες του αναιρετικού λόγου, επισκόπηση των αντίστοιχων πρακτικών τους, αξιολογήθηκε δε αποδεικτικώς σε βάρος του αναιρεσείοντα με ρητή μνεία στο σκεπτικό, «… για την απόρριψη των αρνητικών της κατηγορίας ισχυρισμών του…», ενώ, όπως επίσης προκύπτει από την επιτρεπτή, για τον έλεγχο του παραδεκτού και της βασιμότητας των λόγων αναίρεσης, επισκόπηση των εγγράφων της δικογραφίας, το περιεχόμενό του δεν προκύπτει από άλλα έγγραφα που αναγνώσθηκαν ούτε από οποιοδήποτε άλλο αποδεικτικό μέσο, που αποτέλεσε αντικείμενο της επ’ ακροατηρίου διαδικασίας. Με την λήψη όμως υπόψη, αμέσως και ευθέως, του ανωτέρω απολογητικού υπομνήματος από το δικάσαν Δικαστήριο με την προσβαλλόμενη απόφασή του, στερήθηκε ο αναιρεσείων του, εκ του άρ. 358 του ΚΠΔ, δικαιώματός του να προβεί σε δηλώσεις και εξηγήσεις σχετικά με το περιεχόμενό του και επήλθε εξ αυτού του λόγου, σύμφωνα με τα εκτιθέμενα στη μείζονα σκέψη, αφενός παραβίαση της προφορικότητας της δίκης (άρ. 510 παρ. 1 στοιχ. Γ΄ ΚΠΔ) και αφετέρου απόλυτη ακυρότητα της διαδικασίας (άρ. 171 παρ. 1 στοιχ. δ΄ του ΚΠΔ), η οποία ιδρύει τον, από το άρ. 510 παρ. 1 στοιχ. Α΄ του ΚΠΔ, λόγο αναίρεσης. Κατ’ ακολουθίαν, ο συναφής, από το άρ. 510 παρ. 1 στοιχ. Α΄ και Γ΄ ΚΠΔ, προβαλλόμενος λόγος αναίρεσης πρέπει να γίνει δεκτός, ως βάσιμος. Μετά από αυτά, παρελκούσης της έρευνας των λοιπών λόγων αναίρεσης, ως αλυσιτελών, πρέπει να γίνει δεκτή η κρινόμενη αίτηση του αναιρεσείοντος, να αναιρεθεί η προμνησθείσα προσβαλλόμενη απόφαση και, ακολούθως, να παραπεμφθεί η υπόθεση για νέα συζήτηση στο ίδιο Δικαστήριο, που εξέδωσε την αναιρεθείσα απόφαση συγκροτούμενο από άλλους δικαστές, εκτός από εκείνους που δίκασαν προηγουμένως (άρ. 519 ΚΠΔ). </p>
			<p class="ArticleNomologia_tag"><b class="_bold">ΑΝΘΡΩΠΟΚΤΟΝΙΑ</b></p>
			<p class="ArticleNomologia_NumberAndDate"><b class="_bold">Αριθμ. 360/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Αγγελική Αλειφεροπούλου,</b> Εισηγήτρια η Αρεοπαγίτης <b class="_bold">Διονυσία Μπιτζούνη,</b> Εισαγγελεύς <b class="_bold">Δ. Ασπρογέρακας,</b> Δικηγόροι <b class="_bold">Γ. Ράλλης, Β. Δημακόπουλος</b></p>
			<p class="ArticleNomologia_SummaryText"><b class="_bold">Ανθρωποκτονία εκ προθέσεως. Διαχρονικό δίκαιο: </b>Οι διατάξεις του άρ. 299 παρ. 1 νΠΚ είναι ευμενέστερες από τις αντίστοιχες του πΠΚ ως προς τις απειλούμενες ποινές, αφού, κατά την παράγραφο 1, αντί της ισοβίου καθείρξεως (που προβλεπόταν υπό τον πΠΚ), προβλέπεται διαζευκτικώς και η ποινή καθείρξεως από 10 έως 15 έτη, ενώ κατά την παράγραφο 2, αντί της ποινής καθείρξεως από 5 έως 20 έτη, η προβλεπόμενη ποινή είναι πλέον κάθειρξη από 5 έως 15 έτη. – Στοιχεία ανθρωποκτονίας εκ προθέσεως. – Με ποιον τρόπο διαγιγνώσκεται ο δόλος. – Για την ποινική μεταχείριση του δράστη της ανθρωποκτονίας εκ προθέσεως γίνεται διάκριση του δόλου σε προμελετημένο και απρομελέτητο, όταν υπάρχει βρασμός ψυχικής ορμής. – Έννοια “προμελετημένου” και “απρομελέτητου” δόλου. – Υπό ποίες προϋποθέσεις το έγκλημα τελείται εν βρασμώ ψυχικής ορμής. – Πότε υπάρχει αιτιολογία στην καταδικαστική απόφαση για ανθρωποκτονία εκ προθέσεως, τελεσθείσα με ψυχική ηρεμία. </p>
			<p class="_body_text">[…] Περαιτέρω, κατά τη διάταξη του άρ. 299 παρ. 1 του ισχύοντος από 1.7.2019 ΠΚ [Ν. 4619/2019] ορίζεται, ότι «1. Όποιος σκότωσε άλλον τιμωρείται με κάθειρξη ισόβια ή πρόσκαιρη τουλάχιστον δέκα ετών», ενώ στην παρ. 2 του ίδιου άρθρου ορίζεται, ότι «2. Αν η πράξη αποφασίστηκε και εκτελέστηκε σε βρασμό ψυχικής ορμής, επιβάλλεται κάθειρξη». Οι νέες διατάξεις του άρ. 299 ΠΚ σε σχέση με τις προηγούμενες, που ίσχυαν κατά το χρόνο τέλεσης της πράξης, δεν διαφέρουν ως προς τα απαιτούμενα για τη συγκρότηση του αδικήματος στοιχεία, είναι όμως ευμενέστερες ως προς τις απειλούμενες ποινές, αφού, κατά μεν την παρ. 1, αντί της ισοβίου καθείρξεως, που προέβλεπε η προϊσχύσασα διάταξη, προβλέπεται διαζευκτικώς και η ποινή καθείρξεως από δέκα (10) έως δέκα πέντε (15) έτη, κατά δε την παρ. 2, αντί της ποινής καθείρξεως από πέντε (5) έως (20) έτη, η προβλεπόμενη τώρα ποινή είναι κάθειρξη από πέντε (5) έως δεκαπέντε (15) έτη (άρ. 52 παρ. 2 νέου ΠΚ). Εξάλλου, κατά τη διάταξη του άρ. 27 παρ. 1 του ίδιου Κώδικα, «με δόλο (με πρόθεση) πράττει όποιος θέλει την παραγωγή των περιστατικών που κατά το νόμο απαρτίζουν την έννοια κάποιας αξιόποινης πράξης, καθώς και όποιος γνωρίζει ότι από την πράξη του ενδέχεται να παραχθούν αυτά τα περιστατικά και το αποδέχεται». Από το συνδυασμό των διατάξεων αυτών προκύπτει, ότι για τη στοιχειοθέτηση του εγκλήματος της ανθρωποκτονίας από πρόθεση απαιτείται αντικειμενικώς μεν η αφαίρεση της ζωής άλλου ανθρώπου, με θετική ενέργεια ή παράλειψη οφειλόμενης από το νόμο ενέργειας, υποκειμενικώς δε δόλος, άμεσος ή ενδεχόμενος, που συνίσταται, ο μεν άμεσος στη γνώση και τη θέληση των στοιχείων της πράξεως, δηλαδή της καταστροφής της ζωής του άλλου ανθρώπου, ο δε ενδεχόμενος στην αποδοχή του ενδεχόμενου αποτελέσματος της θανατώσεως του άλλου. Ο δόλος γενικώς διαγιγνώσκεται από τα μέσα που χρησιμοποιήθηκαν και τις ειδικότερες συνθήκες υπό τις οποίες τελέσθηκε η πράξη, ήτοι το πληγέν σημείο του σώματος, την ένταση του πλήγματος, την απόσταση δράστη και θύματος, πρέπει δε να κατευθύνεται προς την αφαίρεση της ζωής άλλου (έστω και μη προσδιορισμένης ταυτότητος). Περαιτέρω, από τη διατύπωση του προαναφερόμενου άρ. 299 ΠΚ συνάγεται, ότι για την ποινική μεταχείριση του δράστη της ανθρωποκτονίας από πρόθεση γίνεται διάκριση του δόλου σε δύο διαβαθμίσεις, ήτοι σε προμελετημένο (της παρ. 1) και απρομελέτητο (της παρ. 2), όταν υπάρχει βρασμός ψυχικής ορμής. Στην πρώτη περίπτωση απαιτείται ψυχική ηρεμία του δράστη είτε κατά την απόφαση είτε κατά την εκτέλεση της πράξεως, μολονότι αυτό δεν αναφέρεται ρητώς στη διάταξη, ενώ στη δεύτερη περίπτωση απαιτείται ο δράστης να βρίσκεται υπό το κράτος ψυχικής υπερδιεγέρσεως και κατά τη λήψη της αποφάσεως και κατά την εκτέλεση της ανθρωποκτονίας, γιατί, αν λείπει ο βρασμός ψυχικής ορμής σε ένα από τα στάδια αυτά, δεν συντρέχουν οι όροι εφαρμογής της παρ. 2 του άρ. 299 ΠΚ για την επιεικέστερη μεταχείριση του δράστη. Για την ύπαρξη του στοιχείου του βρασμού ψυχικής ορμής, στο έγκλημα της ανθρωποκτονίας από πρόθεση, δεν αρκεί οποιαδήποτε αιφνίδια και απότομη υπερδιέγερση κάποιου συναισθήματος (οργής, θλίψης, φόβου, πάθους κ.λπ.), αλλά απαιτείται η υπερδιέγερση αυτή να φτάνει σε τέτοια ψυχική κατάσταση και ένταση, που να αποκλείει τη σκέψη, δηλαδή τη δυνατότητα της στάθμισης των αιτίων που κινούν στην πράξη ή απωθούν απ’ αυτήν, χωρίς, όμως, η σχετική διατάραξη της συνείδησης να αναιρεί ή να μειώνει σημαντικά την ικανότητα καταλογισμού της πράξης. Προς τούτο, το δικαστήριο, στην πρώτη περίπτωση, πρέπει να διαλαμβάνει στην αιτιολογία της αποφάσεώς του, ότι ο δράστης ενήργησε με ψυχική ηρεμία. Δεδομένου, όμως, ότι στο νόμο δεν ορίζεται ως στοιχείο του δόλου του δράστη η ψυχική του ηρεμία, απαιτείται αυτό να προκύπτει είτε με ρητή έκθεση, είτε με άλλη παρεμφερή φράση, είτε από τα δεκτά γενόμενα πραγματικά περιστατικά. […] </p>
			<p class="ArticleNomologia_tag"><b class="_bold">ΑΡΜΟΔΙΟΤΗΤΑ</b></p>
			<p class="ArticleNomologia_NumberAndDate"><b class="_bold">Αριθμ. 359/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Αγγελική Αλειφεροπούλου,</b> Εισηγήτρια η Αρεοπαγίτης <b class="_bold">Διονυσία Μπιτζούνη, </b>Εισαγγελεύς <b class="_bold">Β. Χαλντούπης,</b> Δικηγόρος <b class="_bold">Κ. Κανελλόπουλος</b></p>
			<p class="ArticleNomologia_SummaryText"><b class="_bold">Ένσταση αναρμοδιότητας κατά τόπον. Τόπος τέλεσης του εγκλήματος της εκδόσεως ακάλυπτης επιταγής: </b>Ποιος είναι ο τόπος τέλεσης του εγκλήματος της εκδόσεως ακάλυπτης επιταγής. – Ποιο είναι το κατά τόπον αρμόδιο δικαστήριο για την εκδίκαση του εν λόγω εγκλήματος.<b class="_bold"> </b>– Υπό ποίες προϋποθέσεις συνιστά υπέρβαση εξουσίας η παράβαση των περί τοπικής αρμοδιότητας διατάξεων. – Πότε καλύπτεται η εν λόγω ακυρότητα. – Άνευ υπερβάσεως εξουσίας απερρίφθη η ένσταση περί τοπικής αναρμοδιότητας, που προεβλήθη τόσο πρωτοδίκως όσο και με λόγο εφέσεως, αφού τόπος τέλεσης του εγκλήματος της εκδόσεως ακάλυπτης επιταγής είναι ο τόπος έκδοσης της τελευταίας. </p>
			<p class="_body_text">[…] ΙΙ. Κατά μεν το άρ. 16 ΠΚ, τόπος τέλεσης της πράξης θεωρείται ο τόπος όπου ο υπαίτιος διέπραξε ολικά ή μερικά την αξιόποινη ενέργεια ή παράλειψη, καθώς και ο τόπος όπου επήλθε ή σε περίπτωση απόπειρας, έπρεπε, σύμφωνα με την πρόθεση του υπαίτιου, να επέλθει το αξιόποινο αποτέλεσμα, κατά δε το άρ. 122 παρ. 1 ΚΠΔ, η τοπική αρμοδιότητα προσδιορίζεται από τον τόπο όπου τελέστηκε το έγκλημα ή όπου κατοικεί ή διαμένει προσωρινά ο κατηγορούμενος όταν αρχίζει η ποινική δίωξη. Από τις διατάξεις αυτές προκύπτει ότι στην περίπτωση του καθιερούμενου με τη διάταξη του άρ. 79 παρ. 1 του Ν. 5960/1933, όπως αντικαταστάθηκε με το άρ. 1 του ν.δ. 1325/1972, εγκλήματος της έκδοσης ακάλυπτης επιταγής, ως τόπος τελέσεως θεωρείται τόσο ο τόπος εκδόσεως, όσο και ο τόπος πληρωμής της επιταγής. Επομένως, αρμόδιο κατά τόπο είναι και το Δικαστήριο, στην περιφέρεια του οποίου τελέσθηκε ένας από τους σωρευτικά αναφερόμενους τρόπους του εν λόγω μικτού εγκλήματος, μεταξύ των οποίων περιλαμβάνεται και ο τόπος, ο οποίος αναγράφεται στην επιταγή ως τόπος εκδόσεως και πληρωμής της επιταγής. Εξάλλου, συνιστά υπέρβαση εξουσίας και ιδρύει τον από το άρ. 510 παρ. 1 στοιχ. Θ΄ (πρώην Η΄) ΚΠΔ λόγο αναιρέσεως η παράβαση των περί τοπικής αρμοδιότητας διατάξεων, εφόσον η περί αναρμοδιότητας κατά τόπο ένσταση, σύμφωνα με το άρ. 126 παρ. 2 ΚΠΔ, προβλήθηκε μέχρι την έναρξη της αποδεικτικής διαδικασίας στο πρωτοβάθμιο δικαστήριο. Αν η κατά τόπο αναρμοδιότητα του δικαστηρίου δεν προταθεί από κάποιο διάδικο ή τον Εισαγγελέα ή δεν γίνει αντιληπτή από το πρωτοβάθμιο Δικαστήριο μέχρι την έναρξη της αποδεικτικής διαδικασίας, καλύπτεται και δεν μπορεί να προταθεί ενώπιον του δευτεροβάθμιου δικαστηρίου. Αν ο κατηγορούμενος καταδικασθεί ερήμην στο πρωτοβάθμιο δικαστήριο και δεν προβάλλει με λόγο εφέσεως την κατά τόπο αναρμοδιότητα του πρωτοβάθμιου δικαστηρίου η αναρμοδιότητα αυτή καλύπτεται, και δεν ιδρύεται ο ανωτέρω λόγος αναιρέσεως.</p>
			<p class="_body_text">Στην προκείμενη περίπτωση, όπως προκύπτει από τα έγγραφα της δικογραφίας, που παραδεκτώς επισκοπούνται για την έρευνα του σχετικού αναιρετικού λόγου, ο συνήγορος του αναιρεσείοντος προέβαλε ενώπιον του πρωτοβάθμιου Δικαστηρίου, πριν από την έναρξη της αποδεικτικής διαδικασίας, εγγράφως, με καταχώρηση στα πρακτικά, και προφορική της ανάπτυξη, την ένσταση της κατά τόπο αναρμοδιότητας του Δικαστηρίου, ισχυριζόμενος ότι για την εκδίκασή της, κατά τόπον αρμόδια Δικαστήρια είναι τα Δικαστήρια του Πειραιά, για το λόγο ότι «…η επίμαχη επιταγή εμφανίστηκε προς πληρωμή στην Τράπεζα με την επωνυμία […] και συγκεκριμένα στο Ναυτιλιακό κατάστημά της, στον Πειραιά επί της…, καθώς σε αυτό ορίστηκε ρητώς να γίνει η πληρωμή αυτής. Επομένως, και για τον ανωτέρω λόγο σε συνδυασμό με την αιτία εκδόσεως της επίμαχης επιταγής, ήτοι για την κάλυψη υπηρεσιών σε πλοίο, με αποτέλεσμα από την μη πληρωμή της να προκύπτει ναυτική διαφορά υπό την έννοια του νόμου για την εκδίκαση της οποίας, κατά τόπον αρμόδια Δικαστήρια είναι τα Δικαστήρια του Πειραιά». Το πρωτοβάθμιο Δικαστήριο απέρριψε την ένσταση, ο εν λόγω όμως συνήγορος του αναιρεσείοντος επανέφερε αυτήν με λόγο έφεσης και ενώπιον του Τριμελούς Πλημμελειοδικείου, ενεργούντος ως εφετείου, το οποίο επίσης την απέρριψε κατ’ ουσίαν με την πιο κάτω σκέψη:</p>
			<p class="_body_text">«… η έκδοση της επίμαχης επιταγής δεν αποτελεί ναυτική διαφορά διότι, αν και ο κατηγορούμενος φέρεται ότι εξέδωσε αυτή στο πλαίσιο της επιχειρηματικότητας της εταιρείας, της οποίας είναι νόμιμος εκπρόσωπος, ήτοι της διαχείρισης φορτηγών πλοίων, το αδίκημα της έκδοσης ακάλυπτης επιταγής είναι τυπικό και ο τόπος τέλεσης του αδικήματος είναι ο τόπος έκδοσης αυτής. Κατόπιν αυτών και εφόσον οι επίμαχες επιταγές φέρεται ότι εκδόθηκαν στο…, το παρόν δικαστήριο είναι κατά τόπο αρμόδιο και θα πρέπει να απορριφθεί η ένσταση που προέβαλε ο κατηγορούμενος της κατά τόπο αναρμοδιότητας». Επομένως, το Δικαστήριο της ουσίας δεχόμενο ότι, εφόσον, κατά τα αναγραφόμενα στην ως άνω επιταγή, τόπος εκδόσεως ήταν το…, αρμόδιο για την εκδίκαση της εν λόγω υπόθεσης είναι το δικάσαν Δικαστήριο, ορθώς απέρριψε την ένσταση με ειδική και εμπεριστατωμένη αιτιολογία και<a id="_idTextAnchor000"></a> ο σχετικός (2<sup class="_superscript _idGenCharOverride-1">ος</sup>) λόγος αναιρέσεως, από το άρ. 510 παρ. 1 στοιχ. Θ΄ (πρώην Η΄) ΚΠΔ, για υπέρβαση εξουσίας, με την έννοια ότι παρά την αναρμοδιότητα κατά τόπο του δικάσαντος Δικαστηρίου προχώρησε στην εκδίκαση της υπόθεσης και στην καταδίκη του αναιρεσείοντος, είναι αβάσιμος. […]</p>
			<p class="ArticleNomologia_NumberAndDate"><b class="_bold">Αριθμ. 435/2020 (σε Συμβούλιο)</b></p>
			<p class="ArticleNomologia_Composition_IDS">Προεδρεύων ο Αρεοπαγίτης <b class="_bold">Δ. Γεώργας,</b> Εισηγητής ο Αρεοπαγίτης <b class="_bold">Γ. Κόκκορης,</b> Εισαγγελεύς <b class="_bold">Δ. Ασπρογέρακας</b></p>
			<p class="ArticleNomologia_SummaryText"><b class="_bold">Κανονισμός αρμοδιότητας όταν κατηγορούμενος είναι δικαστικός λειτουργός: </b>Επί κανονισμού της αρμοδιότητας του δικαστηρίου όταν ο κατηγορούμενος είναι δικαστικός λειτουργός, συντρέχει περίπτωση παραπομπής της υπόθεσης, όχι μόνο κατά το στάδιο της κύριας διαδικασίας αλλά και σε εκείνο της προδικασίας, στην οποία περιλαμβάνεται και το στάδιο της προκαταρκτικής εξέτασης, αρμόδιο δε να αποφασίσει την παραπομπή είναι το δικαστήριο του Αρείου Πάγου (σε Συμβούλιο), όταν δεν υπάρχει αρμοδιότητα του Συμβουλίου Πλημμελειοδικών ή Εφετών, όπως επί παραπομπής από ένα Εφετείο σε άλλο ή όταν στην περιφέρεια ενός Εφετείου υπάρχει μόνον ένα Πρωτοδικείο. – Διατάσσεται η παραπομπή της κρινόμενης υπόθεσης εναντίον Προέδρου Πρωτοδικών Αθηνών από τις κατά τόπο αρμόδιες εισαγγελικές και δικαστικές αρχές του Πρωτοδικείου και του Εφετείου Αθηνών στις αντίστοιχες αρχές του Πρωτοδικείου Πειραιώς και (αν συντρέξει νόμιμη περίπτωση) του Εφετείου Πειραιώς.</p>
			<p class="_body_text">Κατά τη διάταξη του άρ. 136 περ. ε΄ του ΚΠΔ (Ν. 4620/2019) στην οποία ορίζονται οι περιπτώσεις της αρμοδιότητας κατά παραπομπή, ζήτημα κανονισμού αρμοδιότητας κατά παραπομπή υφίσταται, μεταξύ άλλων περιπτώσεων, και όταν ο κατηγορούμενος είναι δικαστικός λειτουργός, από του βαθμού του παρέδρου σε πρωτοδικείο ή εισαγγελία και άνω και υπηρετεί στο αρμόδιο, κατά τα άρ. 122-125 του άνω Κώδικα, δικαστήριο, ειδικότερα δε, όταν ο εγκαλών ή ο αδικηθείς ή ο κατηγορούμενος είναι δικαστικός λειτουργός, που έχει το βαθμό του Παρέδρου σε Πρωτοδικείο ή Εισαγγελία και ανώτερο και υπηρετεί στο αρμόδιο, σύμφωνα με τα άρ. 122-125 ΚΠΔ, δικαστήριο, διατάσσεται η παραπομπή της υπόθεσης από το αρμόδιο αυτό δικαστήριο σε άλλο ισόβαθμο και ομοειδές δικαστήριο, τη δε παραπομπή αποφασίζει κατ’ άρ. 136 παρ. 1 ιδίου Κώδικα α) το Συμβούλιο Εφετών, αν ζητείται η παραπομπή από ένα Μονομελές ή Τριμελές Πλημμελειοδικείο ή Δικαστήριο Ανηλίκων σε άλλο όμοιο και β) ο Άρειος Πάγος, που συνέρχεται σε συμβούλιο, σε κάθε άλλη περίπτωση. Από το δικαιολογητικό λόγο των διατάξεων αυτών, που είναι η εξασφάλιση της απόλυτης ανεξαρτησίας της κρίσης του δικαστικού λειτουργού και ο αποκλεισμός κάθε υπόνοιας για μεροληψία του, που θα οφειλόταν στο γεγονός ότι ο παθών ή ο αδικηθείς ή ο κατηγορούμενος δικαστικός λειτουργός υπηρετεί στο ίδιο δικαστήριο, προκύπτει ότι συντρέχει περίπτωση τέτοιας παραπομπής της υπόθεσης όχι μόνο κατά το στάδιο της κύριας διαδικασίας αλλά και κατ’ εκείνο της προδικασίας, στην οποία περιλαμβάνεται και το στάδιο της προκαταρκτικής εξέτασης, όταν δεν έχει ακόμη ασκηθεί ποινική δίωξη, αφού και γι’ αυτό συντρέχει ο ίδιος δικαιολογητικός λόγος του μη επηρεασμού της δικαστικής κρίσης και του αποκλεισμού υπονοιών μεροληψίας, λόγω της συνυπηρέτησης, αρμόδιο δε να αποφασίσει την παραπομπή δικαστήριο είναι το δικαστήριο του Αρείου Πάγου (σε Συμβούλιο), όταν δεν υπάρχει αρμοδιότητα του Συμβουλίου Πλημμελειοδικών ή Εφετών, όπως επί παραπομπής από ένα Εφετείο σε άλλο ή όταν στην περιφέρεια ενός Εφετείου υπάρχει μόνο ένα Πρωτοδικείο (ΑΠ 1055/2015). </p>
			<p class="_body_text">Στην προκειμένη περίπτωση, από τα έγγραφα της δικογραφίας προκύπτει ότι σε βάρος της Προέδρου Πρωτοδικών Αθηνών […] διενεργήθηκε προκαταρκτική εξέταση κατόπιν της από 31.5.2019 παραγγελίας της Εισαγγελέως του Αρείου Πάγου (άρ. 29 παρ. 4 προϊσχύσαντος ΚΠΔ), που περατώθηκε και διαβιβάστηκε στην Εισαγγελία του Αρείου Πάγου την 25.6.2019 με το υπ’ αριθμ. πρωτ. ΕΠ 181/25.6.2019 έγγραφο του Διευθύνοντος την Εισαγγελία Εφετών Αθηνών. Ακολούθως, την 1.7.2019 τέθηκε σε ισχύ ο Νέος ΚΠΔ (Ν. 4620/2019) και εφόσον το άρ. 29 του προϊσχύσαντος ΚΠΔ καταργήθηκε, η δικογραφία διαβιβάστηκε τον Εισαγγελέα Πρωτοδικών Αθηνών, αυτός δε υπέβαλε εκ νέου τη δικογραφία στον Εισαγγελέα του Αρείου Πάγου ενόψει της προαναφερθείσας ιδιότητας της καθ’ ης η πιο πάνω προκαταρκτική εξέταση, όπως προκύπτει από την με αριθμ. πρωτ. 7016/15.7.2019 απάντηση του Προέδρου του Τριμελούς Συμβουλίου Διεύθυνσης του Πρωτοδικείου Αθηνών. Στη συνέχεια ο Εισαγγελέας του Αρείου Πάγου με την υπ’ αριθμ. πρωτ. 235/4.12.2019 πρόταση του Αντεισαγγελέα του Αρείου Πάγου <i class="_italics">Δημήτριου Ασπρογέρακα </i>εισήγαγε στο Δικαστήριο του Αρείου Πάγου, ως Συμβούλιο, την προαναφερόμενη αίτηση και προτείνει να γίνει δεκτή. Επομένως, σύμφωνα με τη νομική σκέψη που προηγήθηκε και ενόψει του ότι στην περιφέρεια του Εφετείου Αθηνών υπάρχει ένα μόνο Πρωτοδικείο, εκείνο των Αθηνών, συντρέχει αρμοδιότητα του παρόντος Συμβουλίου του Αρείου Πάγου περίπτωση κανονισμού της αρμοδιότητας από το παρόν συμβούλιο και πρέπει να παραπεμφθεί η σχετική υπόθεση από τις κατά τόπο αρμόδιες εισαγγελικές και δικαστικές αρχές του Πρωτοδικείου και του Εφετείου Αθηνών στις αντίστοιχες αρχές του Πρωτοδικείου Πειραιώς και (αν συντρέξει νόμιμη περίπτωση) του Εφετείου Πειραιώς.</p>
			<p class="ArticleNomologia_tag"><b class="_bold">ΔΕΔΙΚΑΣΜΕΝΟ</b></p>
			<p class="ArticleNomologia_NumberAndDate"><b class="_bold">Αριθμ. 743/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγήτρια η Αρεοπαγίτης <b class="_bold">Βασιλική Ηλιοπούλου, </b>Εισαγγελεύς <b class="_bold">Ι. Αγγελής,</b> Δικηγόρος <b class="_bold">Π. Βασιλακόπουλος,</b> <b class="_bold">Δέσποινα Γάκη</b></p>
			<p class="ArticleNomologia_SummaryText"><b class="_bold">Ταυτότητα πράξης. Αυτοτελής ισχυρισμός περί δεδικασμένου: </b>Στοιχεία δεδικασμένου. – Έννοια “πράξης” και “ταυτότητας πράξης”. – Το δεδικασμένο δεν εξαντλείται στην ταυτότητα του εγκλήματος, αλλά στην ταυτότητα της πράξης για την οποία ασκήθηκε η ποινική δίωξη, δεν εμποδίζεται δε νέα δίωξη για άλλη, μη κριθείσα, αξιόποινη πράξη, έστω και αν στα στοιχεία της τελευταίας περιλαμβάνεται και στοιχείο του εγκλήματος που ήδη έχει κριθεί. – Δεν υφίσταται δεδικασμένο, οσάκις τα περισσότερα αποτελέσματα μιας φυσικής πράξης έχουν αυτοτελή υλική υπόσταση και αποτελούν εξωτερικά καθένα ίδιον έγκλημα, το οποίο δεν τέθηκε υπό την κρίση του δικαστηρίου. – Παραδεκτώς προτείνεται το πρώτον ενώπιον του Αρείου Πάγου ο αυτοτελής ισχυρισμός περί υπάρξεως δεδικασμένου.</p>
			<p class="_body_text">[…] II. i) Κατά το άρ. 57 παρ. 1 και 3 ΚΠΔ, αν κάποιος έχει αμετάκλητα καταδικαστεί ή αθωωθεί ή έχει παύσει η ποινική δίωξη εναντίον του, δεν μπορεί να ασκηθεί και πάλι σε βάρος του δίωξη για την ίδια πράξη, ακόμη και αν δοθεί σ’ αυτή διαφορετικός νομικός χαρακτηρισμός. Αν, παρά την απαγόρευση αυτή, ασκηθεί ποινική δίωξη, κηρύσσεται απαράδεκτη λόγω δεδικασμένου. Από τη διάταξη αυτή προκύπτει ότι για την ύπαρξη δεδικασμένου, που στοιχειοθετεί λόγο αναίρεσης από το άρ. 510 παρ. 1 στοιχ. ΣΤ΄ ΚΠΔ, πρέπει να συντρέχουν: α) αμετάκλητη απόφαση (ή βούλευμα) που αποφαίνεται για τη βασιμότητα ή μη της κατηγορίας ή παύει οριστικά την ποινική δίωξη για μια αξιόποινη πράξη ή την κηρύσσει απαράδεκτη (τυπικό δεδικασμένο), β) ταυτότητα προσώπου και γ) ταυτότητα πράξης, ως προς το πραγματικό σκέλος της στο σύνολό του (τρόπο, χρόνο, τόπο και λοιπές ιστορικές περιστάσεις τέλεσής της) και ανεξάρτητα από τον νομικό χαρακτηρισμό της, που περιλαμβάνει τόσο την πράξη του δράστη (ενέργεια ή παράλειψη) όσο και το αξιόποινο αποτέλεσμα που προκλήθηκε από αυτή, αμέσως με την τέλεσή της ή σε μεταγενέστερο χρόνο (ΑΠ 37/2017). Ως πράξη νοείται το ιστορικό γεγονός, δηλαδή η υλική πράξη και πνευματική κίνηση, με όλα τα αποτελέσματα στον εξωτερικό κόσμο, καθ’ όλη τη διαδρομή και καθ’ όλες τις πραγματικές και νομικές όψεις της, τις οποίες ο δικαστής έχει δικαίωμα να ερευνήσει και να αξιολογήσει αυτεπάγγελτα. Ταυτότητα, δηλαδή της πράξης, υπάρχει όταν η νέα κατηγορία συγκροτείται εξ αντικειμένου από τα ίδια πραγματικά περιστατικά, από τα οποία απαρτίζεται κατά τα ουσιώδη αντικειμενικά στοιχεία της και η προηγούμενη κατηγορία. Ενόψει αυτών, το δεδικασμένο εξαντλείται, όχι στην ταυτότητα του εγκλήματος, αλλά στην ταυτότητα της αξιόποινης πράξης, για την οποία ασκήθηκε η ποινική δίωξη και δεν εμποδίζει νέα δίωξη για άλλη αξιόποινη πράξη, που δεν κρίθηκε, έστω και αν στα στοιχεία της πράξης αυτής περιλαμβάνεται και εκείνο που επίσης απετέλεσε στοιχείο του εγκλήματος, το οποίο έχει κριθεί. Δεν υφίσταται ταυτότητα πράξης και ως εκ τούτου δεδικασμένο, οσάκις τα περισσότερα αποτελέσματα μιας φυσικής πράξης έχουν αυτοτελή υλική υπόσταση και αποτελούν εξωτερικά καθένα ίδιο έγκλημα, το οποίο δεν τέθηκε υπό την κρίση του δικαστηρίου (ΑΠ 872/2015). Εξάλλου, ο αυτοτελής ισχυρισμός περί υπάρξεως δεδικασμένου που προβλέπεται από το άρ. 57 παρ. 1 του ΚΠΔ, και αν δεν έχει προταθεί στο δικαστήριο της ουσίας, παραδεκτώς προτείνεται το πρώτον ενώπιον του Αρείου Πάγου, κατά το άρ. 510 παρ. 1 στοιχ. ΣΤ΄ του ΚΠΔ (ΑΠ 957/2016). […]</p>
			<p class="ArticleNomologia_tag"><b class="_bold">ΕΓΓΡΑΦΑ</b></p>
			<p class="ArticleNomologia_NumberAndDate"><b class="_bold">Αριθμ. 567/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγήτρια η Αρεοπαγίτης <b class="_bold">Ζωή Κωστόγιαννη-Καλούση, </b>Εισαγγελεύς <b class="_bold">Δ. Ασπρογέρακας,</b> Δικηγόρος<b class="_bold"> Α. Βουλγαράκης</b></p>
			<p class="ArticleNomologia_SummaryText"><b class="_bold">Λήψη υπόψιν μη αναγνωσθέντος εγγράφου. Απόλυτη ακυρότητα: </b>Η λήψη υπόψιν και συνεκτίμηση από το δικαστήριο της ουσίας για τον σχηματισμό της κρίσης του επί της ενοχής του κατηγορουμένου, ως αποδεικτικού στοιχείου, μη αναγνωσθέντος επ’ ακροατηρίω εγγράφου επιφέρει απόλυτη ακυρότητα της διαδικασίας, διότι έτσι αποστερείται ο κατηγορούμενος του εκ του άρ. 358 ΚΠΔ απορρέοντος δικαιώματος να εκθέσει τις απόψεις του και να προβεί σε παρατηρήσεις σχετικά με το αποδεικτικό αυτό μέσο. – Αναιρείται λόγω απολύτου ακυρότητος η προσβαλλόμενη καταδικαστική απόφαση, διότι ελήφθη υπόψιν η απολογία του κατηγορουμένου ενώπιον της Ανακρίτριας και η ανακριτική κατάθεσή του, καίτοι δεν ανεγνώσθησαν επ’ ακροατηρίω.</p>
			<p class="_body_text">Από το συνδυασμό των διατάξεων των άρ. 329, 331, 333 παρ. 2, 358, 364 παρ. 1 και 369 ΚΠΔ προκύπτει, ότι η λήψη υπόψη και η συνεκτίμηση από το δικαστήριο της ουσίας, για το σχηματισμό της κρίσης του περί της ενοχής του κατηγορουμένου, ως αποδεικτικού στοιχείου, εγγράφου, το οποίο δεν αναγνώσθηκε κατά την προφορική συζήτηση της υπόθεσης στο ακροατήριο, επιφέρει απόλυτη ακυρότητα της διαδικασίας κατά το άρ. 171 παρ. 1 εδ. δ΄ του ίδιου Κώδικα, από την οποία ιδρύεται ο προβλεπόμενος από το άρ. 510 παρ. 1 στοιχ. Α΄ ΚΠΔ λόγος αναίρεσης, διότι έτσι αποστερείται ο κατηγορούμενος του εκ του ανωτέρω άρ. 358 ΚΠΔ απορρέοντος δικαιώματος να εκθέσει τις απόψεις του και να προβεί σε παρατηρήσεις σχετικά με το αποδεικτικό αυτό μέσο. […]</p>
			<p class="_body_text">[…] Όπως, όμως, προκύπτει από την επισκόπηση των πρακτικών της προσβαλλόμενης απόφασης αλλά και εκείνων της πρωτοβάθμιας δίκης (κατά την οποία εκδόθηκε η υπ’ αριθμ. 428, 429, 430/2012 απόφαση του Μικτού Ορκωτού Δικαστηρίου Αθηνών), που αναγνώσθηκαν από το δευτεροβάθμιο Δικαστήριο, η ανωτέρω απολογία του κατηγορουμένου K.S. ενώπιον της 24<sup class="_superscript _idGenCharOverride-1">ης</sup> Ανακρίτριας Αθηνών και η από 17.5.2011 ανακριτική κατάθεσή του δεν αναγνώσθηκαν στο ακροατήριο του δευτεροβάθμιου αλλά ούτε και του πρωτοβάθμιου Δικαστηρίου, με αποτέλεσμα ο κατηγορούμενος και ήδη αναιρεσείων να στερηθεί του προβλεπόμενου από το άρ. 358 ΚΠΔ υπερασπιστικού του δικαιώματος, ήτοι της δυνατότητας να εκθέσει τις απόψεις του, να κάνει παρατηρήσεις και να προβεί σε δηλώσεις και εξηγήσεις για την κατάθεση αυτή, ως αποδεικτικό μέσο. </p>
			<p class="_body_text">Κατ’ ακολουθία τούτων, ενόψει της πλημμέλειας που προεκτέθηκε και με βάση τα αναφερόμενα στην προηγηθείσα νομική σκέψη, επήλθε απόλυτη ακυρότητα της διεξαχθείσας στο ακροατήριο του δευτεροβάθμιου Δικαστηρίου διαδικασίας και, κατά συνέπεια, είναι βάσιμος ο σχετικός, από το άρ. 510 παρ. 1 στοιχ. Α΄ ΚΠΔ, πρώτος λόγος της αίτησης αναίρεσης. […]</p>
			<p class="ArticleNomologia_tag"><b class="_bold">ΕΚΘΕΣΗ</b></p>
			<p class="ArticleNomologia_NumberAndDate"><b class="_bold">Αριθμ. 263/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγητής ο Αρεοπαγίτης <b class="_bold">Γ. Παπαηλιάδης, </b>Εισαγγελεύς<b class="_bold"> Δ. Ασπρογέρακας,</b> Δικηγόρος <b class="_bold">Δ. Νάκος</b></p>
			<p class="ArticleNomologia_SummaryText"><b class="_bold">Καταδίκη για έκθεση με αποτέλεσμα τον θάνατο του θύματος. Διαχρονικό δίκαιο: </b>Η έκθεση συνιστά έγκλημα εκ του αποτελέσματος διακρινόμενο· υποκειμενικά απαιτείται δόλος για το βασικό έγκλημα της έκθεσης και αμέλεια για την επέλευση του βαρύτερου αποτελέσματος του θανάτου. – Για την στοιχειοθέτηση της έκθεσης ο συγκεκριμένος κίνδυνος πρέπει να συνιστά το αποτέλεσμα της πράξης του δράστη, και μάλιστα σε χρονική συνοχή με αυτήν, απαιτείται δε και αιτιώδης σύνδεσμος μεταξύ της έκθεσης και του θανάτου, δηλαδή της πράξης ή της παράλειψης προς το βαρύτερο αποτέλεσμα. – Στοιχεία εγκλήματος τελεσθέντος εξ αμελείας. – Έννοια “ενσυνείδητης” και “ασυνείδητης” αμέλειας. – Στοιχεία ιδιαίτερης νομικής υποχρέωσης για την αποτροπή του αποτελέσματος. – Πηγές ιδιαίτερης νομικής υποχρέωσης. – Πότε υπάρχει αιτιολογία στην απόφαση ως προς την ύπαρξη ιδιαίτερης νομικής υποχρέωσης. – Επί εκθέσεως από την οποία επήλθε ο θάνατος του παθόντος, η διάταξη του άρ. 306 παρ. 2 εδ. β΄ νΠΚ είναι ευμενέστερη σε σχέση με την αντίστοιχη του πΠΚ, αφού απειλείται κάθειρξη από πέντε έως δέκα έτη, εν αντιθέσει με το άρ. 306 παρ. 2 εδ. β΄ πΠΚ με το οποίο απειλείτο κάθειρξη από έξι έως είκοσι έτη. – Ορθώς και αιτιολογημένως καταδικάσθηκε για έκθεση ο κατηγορούμενος, ο οποίος αποβίβασε από το όχημά του τον επιβαίνοντα σε αυτό παθόντα, γνωρίζοντας ότι τελεί σε σχεδόν πλήρη μέθη, και τον εγκατέλειψε πάνω στον κλειστό αυτοκινητόδρομο, χωρίς πεζοδρόμιο ή έρεισμα για τους πεζούς, σε σημείο στερούμενου τεχνητού φωτισμού, καθιστώντας τον έτσι αβοήθητο, αφού τον περιήγαγε σε κατάσταση κινδύνου ζωής που ο παθών δεν μπορούσε να αντιμετωπίσει με δικές του δυνάμεις ή χωρίς την βοήθεια τρίτου, με αποτέλεσμα ο τελευταίος να παρασυρθεί από διερχόμενο όχημα και να τραυματισθεί θανάσιμα. – Αναιρείται εν μέρει η προσβαλλόμενη απόφαση ως προς την περί επιβολής της ποινής της αποστέρησης των πολιτικών δικαιωμάτων διάταξή της.</p>
			<p class="_body_text">[…] Στις διατάξεις περί έκθεσης (άρ. 306 του ΠΚ) ορίζετο στον παλαιό Ποινικό Κώδικα και στη συνέχεια μετά την κατάργησή τους, ορίζονται στο νέο Ποινικό Κώδικα τα εξής: Στο περί έκθεσης άρ. 306 του πΠΚ ορίζετο, ότι: «1. Όποιος εκθέτει άλλον και έτσι τον καθιστά αβοήθητο, καθώς και όποιος με πρόθεση αφήνει αβοήθητο ένα πρόσωπο που το έχει στην προστασία του ή που έχει υποχρέωση να το διατρέφει και να το περιθάλπει ή να το μεταφέρει, ή ένα πρόσωπο που ο ίδιος το τραυμάτισε υπαίτια, τιμωρείται με φυλάκιση τουλάχιστον έξι μηνών. 2. Αν η πράξη προκάλεσε στον παθόντα: α) βαριά βλάβη στην υγεία του, επιβάλλεται κάθειρξη μέχρι δέκα ετών, β) το θάνατό του, επιβάλλεται κάθειρξη τουλάχιστον έξι ετών». Στο αντίστοιχο άρ. 306 του νΠΚ ορίζεται ότι: «1. Όποιος εκθέτει άλλον και έτσι τον καθιστά αβοήθητο, καθώς και όποιος αφήνει αβοήθητο ένα πρόσωπο που το έχει στην προστασία του ή που έχει υποχρέωση να το διατρέφει και να το περιθάλπει ή να το μεταφέρει, ή ένα πρόσωπο που ο ίδιος υπαίτια τραυμάτισε, τιμωρείται με φυλάκιση τουλάχιστον έξι μηνών. 2. Αν η πράξη προκάλεσε στον παθόντα: α) βαριά σωματική βλάβη, επιβάλλεται φυλάκιση τουλάχιστον τριών ετών, β) θάνατο, επιβάλλεται κάθειρξη έως δέκα έτη». Πρόκειται για έγκλημα εκ του αποτελέσματος (άρ. 29 του ΠΚ) και υποκειμενικά απαιτείται, δόλος μεν για το βασικό έγκλημα της έκθεσης, αμέλεια δε του δράστη για την επέλευση του βαρύτερου αποτελέσματος του θανάτου. Περαιτέρω, ο συγκεκριμένος κίνδυνος πρέπει να είναι το αποτέλεσμα της πράξης του δράστη και μάλιστα σε χρονική συνοχή με την πράξη. Απαιτείται και αιτιώδης σύνδεσμος μεταξύ της έκθεσης και του θανάτου δηλαδή της πράξης ή της παράλειψης προς το βαρύτερο αποτέλεσμα. Εξάλλου, για τη θεμελίωση του εγκλήματος από αμέλεια απαιτείται κατά την αντικειμενική κρίση προσοχή, την οποίαν όφειλε να καταβάλει κάθε μετρίως συνετός και ευσυνείδητος άνθρωπος, ο οποίος βρίσκεται υπό τις ίδιες πραγματικές καταστάσεις, με βάση τους νομικούς κανόνες, τις συνήθειες, οι οποίες επικρατούν στις συναλλαγές, την κοινή πείρα, τη συνήθη πορεία των πραγμάτων και την λογική, και αφετέρου, ότι είχε τη δυνατότητα να προβλέψει και να αποφύγει το αξιόποινο αποτέλεσμα, το οποίο πρέπει να τελεί σε αντικειμενικό αιτιώδη σύνδεσμο με την πράξη του. Κατά την έννοια δε της διάταξης του άρ. 28 του ΠΚ, η αμέλεια διακρίνεται σε μη συνειδητή, κατά την οποίαν ο δράστης δεν προέβλεψε το αξιόποινο αποτέλεσμα, το οποίο προκάλεσε η πράξη του και ενσυνείδητη κατά την οποία προέβλεψε μεν ότι από τη συμπεριφορά του μπορεί να επέλθει το αποτέλεσμα αυτό, πίστευε, όμως, ότι θα το απέφευγε και πρέπει να καθορίζεται το είδος της αμέλειας. Εξάλλου, από το άρ. 15 του ΠΚ, κατά το οποίο, όπου ο νόμος για την ύπαρξη αξιόποινης πράξης απαιτεί να έχει επέλθει ορισμένο αποτέλεσμα, η μη αποτροπή του τιμωρείται, όπως η πρόκλησή του με ενέργεια, αν ο υπαίτιος της παράλειψης έχει ιδιαίτερη νομική υποχρέωση να προβεί σε ενέργεια για την αποτροπή του αποτελέσματος, προκύπτει, ότι αναγκαία προϋπόθεση εφαρμογής της διάταξης είναι η μη παρεμπόδιση του αποτελέσματος, για το οποίο, όταν επέλθει, ο νόμος απειλεί ποινή. Η ύπαρξη τέτοιας υποχρέωσης, που δημιουργείται μόνο για εκείνον, ο οποίος εμφανίζεται ενώπιον της έννομης τάξης ως εγγυητής του εννόμου αγαθού, το οποίο προσβάλλεται με την επέλευση του αποτελέσματος και συνιστά πρόσθετο στοιχείο της αντικειμενικής υπόστασης του, διά παράλειψης, τελούμενου εγκλήματος μπορεί να πηγάζει, είτε από ρητή διάταξη νόμου, ή σύμπλεγμα νομικών καθηκόντων, τα οποία συνδέονται με ορισμένη έννομη θέση του υπόχρεου, είτε από σύμβαση, ή προηγούμενη επικίνδυνη ενέργεια του υπαιτίου, από την οποία δημιουργήθηκε ο κίνδυνος επέλευσης του εγκληματικού αποτελέσματος, πρέπει δε να αναφέρεται στην απόφαση, να αιτιολογείται και να προσδιορίζεται με σαφήνεια η πηγή αυτής. Επίσης, η διάταξη του άρ. 52 παρ. 2 του νΠΚ ορίζει ότι «η διάρκεια της πρόσκαιρης κάθειρξης δεν υπερβαίνει τα δεκαπέντε έτη ούτε είναι κατώτερη των πέντε ετών», ενώ η αντίστοιχη διάταξη του άρ. 52 παρ. 3 του πΠΚ όριζε ότι «η διάρκεια της πρόσκαιρης κάθειρξης δεν υπερβαίνει τα είκοσι έτη ούτε είναι μικρότερη από πέντε έτη, με την επιφύλαξη των ορισμών του άρθρου 91 για την αόριστη κάθειρξη». Από την σύγκριση των ανωτέρων διατάξεων τόσο του παλαιού όσο και του νέου Ποινικού Κώδικα προκύπτει ότι, για την αξιόποινη πράξη της έκθεσης από την οποίαν επήλθε ο θάνατος του παθόντος, το άρ. 306 παρ. 2 εδ. β΄ του νΠΚ περιέχει επιεικέστερες για τον κατηγορούμενο διατάξεις, αφού με αυτό προβλέπεται ως ανώτατο όριο ποινής κάθειρξης η ποινή των δέκα ετών, με κατώτατο όριο την ποινή των πέντε ετών, ενώ με το άρ. 306 παρ. 2 εδ. β΄ του πΠΚ προβλεπόταν κατώτατο όριο ποινής κάθειρξης αυτό των έξι ετών με ανώτατο όριο ποινής κάθειρξης αυτό των είκοσι ετών. […]</p>
			<p class="_body_text">[…] IV. Μετά ταύτα το Δικαστήριο της ουσίας και υπό τις παραδοχές αυτές, που δίκασε σε δεύτερο βαθμό, αφού απέρριψε τους αυτοτελείς ισχυρισμούς του τότε κατηγορουμένου και ήδη αναιρεσείοντος, περί αναγνωρίσεως, στο πρόσωπό του, των ελαφρυντικών περιστάσεων του προτέρου εντίμου βίου και της καλής συμπεριφοράς μετά την πράξη (άρ. 84 παρ. 2 περ. α΄ και ε΄ του ΠΚ), κήρυξε ένοχο τον τελευταίο, επέβαλε σ’ αυτόν ποινή κάθειρξης επτά (7) ετών και κατέγνωσε την αποστέρηση των πολιτικών του δικαιωμάτων για δύο (2) έτη, με το ακόλουθο διατακτικό: «Κηρύσσει τον κατηγορούμενο ένοχο του ότι στον παρακάτω τόπο και χρόνο εξέθεσε άλλον και έτσι τον κατέστησε αβοήθητο, η πράξη του δε προκάλεσε στον παθόντα τον θάνατό του. Ειδικότερα, στις 7.12.2010 και περί ώρα 23.30, στο πρώτο χιλιομετρικό σημείο της οδού Κομοτηνής-Αλεξανδρούπολης, ύστερα από τον υπ’ αριθμό… δυτικό κόμβο και προς τον υπ’ αριθμό… ανατολικό κόμβο της Εγνατίας Οδού, αποβίβασε από το Ι.Χ.Ε. όχημά του τον επιβαίνοντα σ’ αυτό Μ.Κ. που τελούσε σχεδόν σε πλήρη μέθη και τον εγκατέλειψε πάνω στον κλειστό αυτοκινητόδρομο, χωρίς πεζοδρόμιο ή έρεισμα για τους πεζούς, σε σημείο στερούμενου τεχνητού φωτισμού, καθιστώντας τον έτσι αβοήθητο, αφού τον περιήγαγε σε κατάσταση κινδύνου ζωής που δεν μπορούσε να αντιμετωπίσει με δικές του δυνάμεις ή χωρίς τη βοήθεια τρίτου, γεγονός το οποίο γνώριζε, λόγω δε της κατά τα ανωτέρω έκθεσης από τον κατηγορούμενο του παθόντος, ο τελευταίος παρασύρθηκε στο προαναφερθέν σημείο του οδοστρώματος από το με αριθμό κυκλοφορίας… Ι.Χ.Ε. αυτοκίνητο που οδηγούσε η Α.Μ., με συνέπεια τον άμεσο θάνατό του από βαρύτατες κρανιοεγκεφαλικές κακώσεις, αποτέλεσμα το οποίο δεν προέβλεψε (ο κατηγορούμενος) καίτοι μπορούσε να προβλέψει, με βάση τις προσωπικές του ιδιότητες, γνώσεις και ικανότητες, ως μέσος συνετός άνθρωπος, δοθ[εισών] των προαναφερθ[εισών] συνθηκών και να το αποφύγει, αν κατέβαλε την επιβαλλόμενη προσοχή».</p>
			<p class="_body_text">V. Με βάση τις παραπάνω παραδοχές, το Δικαστήριο που εξέδωσε την προσβαλλόμενη απόφαση διέλαβε σ’ αυτήν την απαιτούμενη από τις προαναφερθείσες διατάξεις του Συντάγματος και του ΚΠΔ ειδική και εμπεριστατωμένη αιτιολογία, αφού εκθέτει σ’ αυτήν, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά που αποδείχθηκαν από την ακροαματική διαδικασία, από τα οποία συνήγαγε την ύπαρξη όλων των αντικειμενικών και υποκειμενικών στοιχείων του ανωτέρω εγκλήματος, για το οποίο κήρυξε ένοχο τον τότε κατηγορούμενο και ήδη αναιρεσείοντα, τα αποδεικτικά μέσα, επί των οποίων στηρίχθηκε για να μορφώσει την περί αυτών κρίση του και τους νομικούς συλλογισμούς, με τους οποίους έγινε η υπαγωγή των εν λόγω πραγματικών περιστατικών στις ουσιαστικές ποινικές διατάξεις των άρ. 1, 12, 14, 15, 16, 17, 18, 26 παρ. 1 εδ. α΄, 27 παρ. 1, 28, 29, 51, 52, 53, 60, 79 και 306 παρ. 1 και 2 εδ. β΄ του ΠΚ, τις οποίες ορθά ερμήνευσε και εφάρμοσε, χωρίς να τις παραβιάσει ούτε ευθέως ούτε εκ πλαγίου με ελλιπείς, ασαφείς ή αντιφατικές αιτιολογίες και χωρίς να στερήσει έτσι την απόφαση από νόμιμη βάση. Ειδικότερα εκτίθενται η, με το Ι.Χ.Ε. αυτοκίνητο του αναιρεσείοντος, μεταφορά του παθόντος από την Αλεξανδρούπολη στο χωριό…, η εν συνεχεία επιβίβαση του τελευταίου στο αυτοκίνητο με οδηγό τον αναιρεσείοντα και ο σκοπός της επιστροφής τους στην Αλεξανδρούπολη, η κατανάλωση από τον παθόντα μεγάλης ποσότητας οινοπνευματωδών ποτών, γεγονός που γνώριζε ο Γ.Α., η παράκληση του θανόντος να σταματήσουν στην Εγνατία Οδό, επειδή ένιωθε ναυτίες και προς ικανοποίηση σωματικής του ανάγκης, η λογομαχία που προκλήθηκε μεταξύ τους εξαιτίας των αιτημάτων του τελευταίου, η στη συνέχεια αποβίβαση του Μ.Κ. από το αυτοκίνητο, στο πρώτο χιλιομετρικό σημείο της Εγνατίας Οδού Κομοτηνής-Αλεξανδρούπολης, ύστερα από τον υπ’ αριθμό… δυτικό κόμβο και προς τον υπ’ αριθμό… κόμβο της ανωτέρω Οδού, η εγκατάλειψή του στον κλειστό αυτοκινητόδρομο, χωρίς πεζοδρόμιο ή έρεισμα για τους πεζούς, των οποίων η κυκλοφορία απαγορεύεται, σε σημείο όπου δεν υπήρχε τεχνητός φωτισμός και επικρατούσε απόλυτο σκοτάδι, καθιστώντας τον έτσι αβοήθητο, αφού τον περιήγαγε σε κατάσταση κινδύνου ζωής, που δεν μπορούσε να αντιμετωπίσει με δικές του δυνάμεις ή χωρίς τη βοήθεια τρίτου, λόγω της μέθης του, γεγονός, που, όπως προαναφέρθηκε, γνώριζε. Επίσης, εκτίθεται η ημερομηνία και η ώρα κατά την οποία συνέβησαν τα ανωτέρω, η ύπαρξη συνεπιβάτη στο αυτοκίνητο, καθώς και το γεγονός ότι για την κατάσταση μέθης του θανόντος και για την αποβίβασή του από το αυτοκίνητο, ο ίδιος ο κατηγορούμενος και η συνεπιβάτης ενημέρωσαν σχετικά τα αναφερόμενα στο σκεπτικό της προσβαλλόμενης απόφασης, πρόσωπα. Ακόμη εκτίθεται το γεγονός ότι περί ώρα 23.45 της 7.12.2010 και ενώ ο Μ.Κ. παραπατούσε λόγω της μέθης, βαδίζοντας από δεξιά προς τα αριστερά επί του οδοστρώματος της Εγνατίας Οδού, ευρισκόμενος σε κατάσταση πλήρους σύγχυσης, παρασύρθηκε ενώ βρισκόταν στην αριστερή λωρίδα του, προς την Αλεξανδρούπολη, ρεύματος κυκλοφορίας, από το με αριθμό κυκλοφορίας… Ι.Χ.Ε. αυτοκίνητο, που οδηγούσε η μόνιμη Αρχιλοχίας (ΤΘ) Α.Μ., με συνέπεια τον άμεσο θάνατό του από βαρύτατες κακώσεις σώματος και κεφαλής. Τέλος, εκτίθεται το είδος της αμέλειας του αναιρεσείοντος, που είναι αυτή της ενσυνείδητης, με την παραδοχή ότι «αποδεχόμενος τον κίνδυνο παράσυρσης και θανάτωσης αυτού από διερχόμενα αυτοκίνητα, όπως και συνέβη, με συνέπεια τον άμεσο θάνατό του, αποτέλεσμα το οποίο (προκληθέντα θάνατο) δεν προέβλεψε καίτοι μπορούσε να προβλέψει με βάση τις προσωπικές του ιδιότητες, γνώσεις και ικανότητες, ως μέσος συνετός άνθρωπος, δοθ[εισών] των  προαναφερθ[εισών] συνθηκών και να το αποφύγει, αν κατέβαλε την επιβαλλόμενη προσοχή» και ακόμη ο υφιστάμενος αιτιώδης σύνδεσμος μεταξύ της συμπεριφοράς του και του επελθόντος αποτελέσματος. […]</p>
			<p class="_body_text">VI. Σύμφωνα με τη διάταξη του άρ. 511 του νέου Κώδικα Ποινικής Δικονομίας, όπως αντικαταστάθηκε το δεύτερο εδάφιο αυτού με το άρ. 13 του Ν. 4637/2019 και ισχύει από την 18.11.2019 «Αν εμφανισθεί ο αναιρεσείων και κριθεί παραδεκτή η αίτηση αναίρεσης, ο Άρειος Πάγος εξετάζει αυτεπαγγέλτως, αν και δεν προτάθηκαν, όλους τους λόγους της αναίρεσης που αναφέρονται στην παράγραφο 1 του άρθρου 510, εκτός από τον προβλεπόμενο στο στοιχείο Β΄. Δεν επιτρέπεται όμως να χειροτερεύσει η θέση του κατηγορουμένου. “Υπό τις ίδιες προϋποθέσεις ο Άρειος Πάγος αυτεπαγγέλτως λαμβάνει υπόψη το δεδικασμένο και αν κριθεί και ένας βάσιμος λόγος, και την παραγραφή που επήλθαν μετά τη δημοσίευση της προσβαλλόμενης απόφασης”. Επίσης, αυτεπαγγέλτως εφαρμόζει τον επιεικέστερο νόμο που ισχύει μετά τη δημοσίευσή της». Περαιτέρω, ενόψει του ότι η διάταξη του άρ. 306 παρ. 1 και 2 εδ. β΄ του νέου ΠΚ περιέχει επιεικέστερες, για τον τότε κατηγορούμενο και ήδη αναιρεσείοντα, διατάξεις αφού με αυτήν προβλέπεται ποινή κάθειρξης έως δέκα έτη, ενώ, με την αντίστοιχη διάταξη του άρ. 306 παρ. 1 και 2 εδ. β΄ του παλαιού Ποινικού Κώδικα, προβλεπόταν ποινή κάθειρξης τουλάχιστον έξι ετών και ενόψει έτι περαιτέρω του ότι στο νέο Ποινικό Κώδικα, δεν επαναδιατυπώθηκαν τα αναφερόμενα στις διατάξεις των άρ. 59 και 60 του παλαιού Ποινικού Κώδικα, όπου, όπως προαναφέρθηκε, προβλεπόταν, σε περίπτωση καταδίκης σε ισόβια κάθειρξη, αυτοδικαίως, διαρκής αποστέρηση των πολιτικών δικαιωμάτων και σε περίπτωση πρόσκαιρης κάθειρξης, επιβολή πρόσκαιρης αποστέρησης των πολιτικών δικαιωμάτων από δύο έως δέκα έτη και ακόμη ενόψει του ότι το άρ. 84 παρ. 2 περ. α΄ και ε΄ του νέου ΠΚ περιέχει ευμενέστερες, για τον προαναφερόμενο, διατάξεις από το αντίστοιχο άρθρο του παλαιού ΠΚ και με το ανωτέρω άρ. 511 εδ. γ΄ του ΚΠΔ το Δικαστήριο του Αρείου Πάγου αυτεπαγγέλτως εφαρμόζει τον επιεικέστερο νόμο, που ισχύει μετά τη δημοσίευση της προσβαλλόμενης απόφασης, πρέπει να αναιρεθεί εν μέρει η προσβαλλόμενη απόφαση, ως προς τις διατάξεις της: α) περί αποστέρησης των πολιτικών δικαιωμάτων του τότε κατηγορουμένου και ήδη αναιρεσείοντος, διάρκειας δύο (2) ετών, β) ως προς την περί ποινής διάταξη του αναιρεσείοντος και στη συνέχεια: α) να απαλειφθεί από τον Άρειο Πάγο από το διατακτικό της προσβαλλόμενης απόφασης η διάταξη, με την οποίαν καταγιγνώσκεται στον αναιρεσείοντα, η αποστέρηση των πολιτικών του δικαιωμάτων, αφού δεν συντρέχει περίπτωση παραπομπής στο Δικαστήριο της ουσίας, ελλείψει αντικειμένου έρευνας, κατά τούτο, γ) να παραπεμφθεί η υπόθεση, κατά το αναιρούμενο μέρος της, για νέα συζήτηση, στο ίδιο Δικαστήριο, που εξέδωσε την αναιρεθείσα απόφαση, συγκροτούμενο, εφόσον είναι δυνατό, από τους ίδιους Δικαστές, οι οποίοι είχαν δικάσει προηγουμένως, και τούτο εφόσον πρόκειται να κριθεί μόνο το σκέλος της ποινής για τον αναιρεσείοντα (άρ. 519 και 522 του ΚΠΔ). Κατόπιν αυτών οι αναιρετικές αιτιάσεις του αναιρεσείοντος για αναιτιολόγητη απόρριψη του αιτήματος αυτού για αναγνώριση των ελαφρυντικών περιστάσεων από το άρ. 84 παρ. 2 περ. α΄ και ε΄ του ΠΚ, είναι αβάσιμες ως αλυσιτελείς, διότι το Εφετείο, στο οποίο η υπόθεση θα παραπεμφθεί, πριν τον καθορισμό της επιβλητέας ποινής, θα αποφασίσει επί των προπαρατεθέντων αιτημάτων, εφόσον αυτά υποβληθούν εκ νέου. Επίσης, ενόψει της επιβαλλόμενης, ως άνω, αναίρεσης της προσβαλλόμενης απόφασης, ως προς την περί ποινής διάταξη, η μερικότερη αναιρετική αιτίαση για έλλειψη αιτιολογίας της εν λόγω απόφασης κατά τη γενόμενη, κατά το άρ. 79 του ΠΚ, επιμέτρηση της επιβληθείσας στον τότε κατηγορούμενο και ήδη αναιρεσείοντα ποινής, εξαιτίας της οποίας επιχειρείται να θεμελιωθεί ο προβλεπόμενος, από το άρ. 510 παρ. 1 στοιχ. Δ΄ του ΚΠΔ, αναιρετικός λόγος, είναι και αυτή αβάσιμη, ως αλυσιτελής, εφόσον το δευτεροβάθμιο Δικαστήριο της ουσίας κατά την επιμέτρηση της ποινής εκ νέου θα εφαρμόσει τα κριτήρια του άρ. 79 του νέου ΠΚ.</p>
			<p class="ArticleNomologia_tag"><b class="_bold">ΕΚΡΗΞΗ – ΕΚΡΗΚΤΙΚΕΣ ΥΛΕΣ</b></p>
			<p class="ArticleNomologia_NumberAndDate"><b class="_bold">Αριθμ. 732/2020</b></p>
			<p class="ArticleNomologia_Composition_IDS">Προεδρεύων ο Αρεοπαγίτης <b class="_bold">Δ. Γεώργας,</b> Εισηγήτρια η Αρεοπαγίτης <b class="_bold">Μαρία Κουβίδου, </b>Εισαγγελεύς <b class="_bold">Ι. Ντογιάκος,</b> Δικηγόροι <b class="_bold">Λ. Μαργαρίτης, Σ. Νάστας, Κ. Ζήσης, Δ. Καραγιαννακίδης</b></p>
			<p class="ArticleNomologia_SummaryText"><b class="_bold">Έκρηξη, κατοχή εκρηκτικών υλών. Διαχρονικό δίκαιο: </b>Στοιχεία εκρήξεως (άρ. 270 περ. β΄ πΠΚ). – Η διάταξη του άρ. 270 παρ. 1 εδ. β΄ νΠΚ είναι επιεικέστερη εκείνης του άρ. 270 περ. β΄ πΠΚ, α) ως προς τα στοιχεία της αντικειμενικής υπόστασης, αφού με την νέα διάταξη απαιτείται από την έκρηξη να “προκύψει” κίνδυνος για άνθρωπο και όχι να “μπορεί να προκύψει” κίνδυνος για άνθρωπο, όπως απαιτείτο με την προϊσχύσασα, και β) ως προς την απειλούμενη ποινή, αφού με αυτήν απειλείται κάθειρξη έως δέκα έτη, ενώ με την προηγούμενη απειλείτο κάθειρξη τουλάχιστον δέκα ετών και χρηματική ποινή τουλάχιστον 290 ευρώ. – Έννοια “εκρηκτικών υλών”. – Ποιος δύναται να είναι υποκείμενο του εγκλήματος του άρ. 272 παρ. 1 νΠΚ. – Στοιχεία του “δόλου” του υπαιτίου. – Μεταξύ των εγκλημάτων της έκρηξης και της κατοχής εκρηκτικών υλών και εκρηκτικών μηχανισμών υφίσταται αληθής πραγματική συρροή. – Η διάταξη του άρ. 272 παρ. 1 νΠΚ είναι επιεικέστερη έναντι της αντίστοιχης του πΠΚ, αφού με την νέα διάταξη μετατρέπεται η πράξη από κακούργημα σε πλημμέλημα με απειλούμενη ποινή φυλάκισης από τρία έως πέντε έτη, με την προηγούμενη δε προβλεπόταν κάθειρξη από πέντε έως είκοσι έτη. – Από 1.7.2019 η διάταξη του άρ. 14 του Ν. 2168/1993 έχει καταστεί επιεικέστερη, αφού πλέον γι’ αυτήν απειλείται διαζευκτικά και η χρηματική ποινή. – Μετά την ισχύ του νΠΚ μεταξύ των προβλεπομένων παρεπόμενων ποινών δεν περιλαμβάνεται η ποινή της αποστέρησης των πολιτικών δικαιωμάτων. – Ορθώς και αιτιολογημένως καταδικάσθηκαν για α) έκρηξη από την οποία μπορούσε να προκύψει κίνδυνος για άνθρωπο, κατοχή εκρηκτικών βομβών με σκοπό την χρήση για πρόκληση κινδύνου για άνθρωπο και οπλοχρησία ο πρώτος από τους αναιρεσείοντες, β) ηθική αυτουργία στις άνω πράξεις ο δεύτερος από τους αναιρεσείοντες και γ) απλή συνέργεια στις άνω πράξεις οι τρίτος έως και όγδοος από τους αναιρεσείοντες. – Αναιρείται εν μέρει η προσβαλλόμενη απόφαση ως προς τις διατάξεις της περί ποινής για όλες τις ένδικες πράξεις και ως προς τις διατάξεις της περί επιβολής της παρεπόμενης ποινής της αποστέρησης πολιτικών δικαιωμάτων.</p>
			<p class="_body_text">[…] I) Κατά τη διάταξη του άρ. 270 περ. β΄ του ισχύσαντος μέχρι 30.6.2019 ΠΚ, με βάση την οποία διώχθηκαν και καταδικάστηκαν οι αναιρεσείοντες, «Όποιος με πρόθεση προξενεί έκρηξη με οποιονδήποτε τρόπο και ιδίως με τη χρήση εκρηκτικών υλών, τιμωρείται με κάθειρξη τουλάχιστον δέκα ετών και με χρηματική ποινή τουλάχιστον 100.000 μεταλλικών δραχμών (290 ευρώ), αν από την πράξη μπορεί να προκύψει κίνδυνος για άνθρωπο ή κίνδυνος σε εγκαταστάσεις κοινής ωφέλειας». Από τη διάταξη αυτή προκύπτει ότι για τη συγκρότηση της αντικειμενικής υπόστασης του εγκλήματος, το οποίο αποτελεί έγκλημα συγκεκριμένης διακινδύνευσης, απαιτείται αντικειμενικώς μεν πρόκληση έκρηξης με οποιονδήποτε τρόπο και ιδίως με τη χρήση εκρηκτικών υλών, επιπλέον δε πρέπει να διαπιστώνεται ότι από την έκρηξη μπορεί να προκύψει κίνδυνος για άνθρωπο ή σε εγκαταστάσεις κοινής ωφέλειας. Υποκειμενικώς απαιτείται δόλος, ο οποίος περιλαμβάνει, αφενός, τη γνώση από το δράστη, έστω και με την έννοια της αμφιβολίας, της εκρηκτικής ιδιότητας της χρησιμοποιούμενης ύλης και της καταλληλότητας αυτής (προσφορότητας-πιθανότητας) να προκαλέσει με την έκρηξη κίνδυνο για άνθρωπο ή σε εγκαταστάσεις κοινής ωφέλειας, αφετέρου, τη θέληση ή αποδοχή να προκαλέσει έκρηξη και εξ αυτής διακινδύνευση των ανωτέρω εννόμων αγαθών. Περαιτέρω, κατά τη διάταξη του άρ. 270 παρ. 1β του νέου ΠΚ, «1. Όποιος με πρόθεση προξενεί έκρηξη με οποιοδήποτε τρόπο, και ιδίως με τη χρήση εκρηκτικών υλών, τιμωρείται: … β) με κάθειρξη έως δέκα έτη αν από την πράξη προέκυψε κίνδυνος για άνθρωπο». Από τη σύγκριση των ανωτέρω διατάξεων προκύπτει ότι η διάταξη του άρ. 270 παρ. 1β του νέου ΠΚ είναι επιεικέστερη αυτής του άρ. 270 περ. β’ του προϊσχύσαντος ΠΚ, α) ως προς τα στοιχεία της αντικειμενικής υπόστασης, καθόσον για την κατάφαση της πράξης απαιτεί από την έκρηξη να προκύψει κίνδυνος σε άνθρωπο, ενώ η προηγούμενη απαιτούσε τη διαπίστωση ότι από την έκρηξη μπορεί να προκύψει κίνδυνος για άνθρωπο, β) ως προς την απειλούμενη ποινή, αφού με αυτή απειλείται κάθειρξη έως δέκα έτη, ενώ η προηγούμενη και εφαρμοσθείσα απειλούσε κάθειρξη τουλάχιστον δέκα ετών και χρηματική ποινή τουλάχιστον 100.000 μεταλλικών δραχμών (290 ευρώ). </p>
			<p class="_body_text">ΙΙ) Κατά τη διάταξη του άρ. 272 παρ. 1 του προϊσχύσαντος ΠΚ, με βάση την οποία διώχθηκαν και καταδικάστηκαν οι αναιρεσείοντες, «1. Όποιος κατασκευάζει, προμηθεύεται ή κατέχει εκρηκτικές ύλες ή εκρηκτικές βόμβες με σκοπό να τις χρησιμοποιήσει για να προξενήσει κοινό κίνδυνο σε ξένα πράγματα ή κίνδυνο για άνθρωπο ή να τις παραχωρήσει σε άλλον για τέτοια χρήση τιμωρείται με κάθειρξη». Ως εκρηκτικές ύλες, κατά τη διάταξη του άρ. 1 παρ. 1 στοιχ. ε΄ του Ν. 2168/1993, θεωρούνται «τα στερεά ή υγρά σώματα, τα οποία από οποιαδήποτε αιτία υφίστανται χημική μεταβολή και μετατρέπονται σε αέριες μάζες με συνθήκες υψηλών θερμοκρασιών ή πιέσεων, με αποτελέσματα βλητικά ή εκρηκτικά», ως εκρηκτικός δε μηχανισμός, κατά το στοιχείο στ΄ της ίδιας διάταξης, θεωρείται κάθε συσκευή που μπορεί να προκαλέσει έκρηξη οποιασδήποτε εκρηκτικής ύλης, είδος δε εκρηκτικού μηχανισμού αποτελεί και η γνωστή με την ονομασία «βόμβα Μολότωφ». Υποκείμενο του εγκλήματος του άρ. 272 παρ. 1 του ΠΚ δύναται να είναι οποιοσδήποτε (δηλαδή δεν απαιτείται να έχει ορισμένη ιδιότητα) που κατασκευάζει, προμηθεύεται ή κατέχει εκρηκτικές ύλες ή εκρηκτικούς μηχανισμούς, με σκοπό να τις χρησιμοποιήσει ο ίδιος για να προξενήσει κοινό κίνδυνο σε ξένα πράγματα (ήτοι απειλή της ιδιοκτησίας τρίτων σε μεγάλη κλίμακα) ή κίνδυνο ανθρώπου ή να τις παραχωρήσει σε άλλον για να τις χρησιμοποιήσει εκείνος για τον ίδιο σκοπό, η επιτυχία του οποίου είναι αδιάφορη. Απαραίτητο στοιχείο του ανωτέρω εγκλήματος είναι η δόλια προαίρεση του υπαιτίου, η οποία έγκειται στη γνώση και θέληση της κατασκευής, προμήθειας ή κατοχής των εκρηκτικών υλών. Τα εγκλήματα της έκρηξης και της κατοχής εκρηκτικών υλών και εκρηκτικών μηχανισμών διαφέρουν κατά τα αντικειμενικά συστατικά τους στοιχεία και, επομένως, υπάρχει μεταξύ τους αληθής πραγματική συρροή. Περαιτέρω, κατά τη διάταξη του άρ. 272 παρ. 1 του νέου ΠΚ, «1. Όποιος κατασκευάζει, προμηθεύεται ή κατέχει εκρηκτικές ύλες ή εκρηκτικές βόμβες από τις οποίες μπορεί να προκληθεί κίνδυνος για άνθρωπο τιμωρείται με φυλάκιση τουλάχιστον τριών ετών». Από τη σύγκριση των ανωτέρω διατάξεων προκύπτει ότι η νέα διάταξη είναι επιεικέστερη, αφού μετατρέπει την πράξη από κακούργημα σε πλημμέλημα με απειλούμενη ποινή φυλάκισης από τρία έως πέντε έτη (άρ. 53 ΠΚ), ενώ η προηγούμενη και εφαρμοσθείσα προέβλεπε κάθειρξη από πέντε έως είκοσι έτη (άρ. 52 προϊσχύσαντος ΠΚ). </p>
			<p class="_body_text">III) Κατά τη διάταξη του άρ. 14 του Ν. 2168/1993, «Όποιος με χρήση όπλου ή άλλου αντικειμένου αναφερόμενου στον παρόντα νόμο διαπράξει κακούργημα ή πλημμέλημα από δόλο ή αμέλεια και καταδικασθεί, ανεξάρτητα από την ποινή που επιβάλλεται γι’ αυτό, τιμωρείται με φυλάκιση τουλάχιστον έξι (6) μηνών», κατά δε τη διάταξη του άρ. 463 παρ. 2 του νέου ΠΚ, «Όπου σε ειδικούς νόμους απειλείται ποινή φυλάκισης, προστίθεται διαζευκτικά και η χρηματική ποινή, όπως αυτή προβλέπεται στο άρθρο 57 του παρόντος Κώδικα». Από τις ανωτέρω διατάξεις προκύπτει ότι από 1.7.2019 η διάταξη του άρ. 14 του Ν. 2168/1993, έχει γίνει επιεικέστερη, αφού πλέον γι’ αυτήν απειλείται διαζευκτικά και η χρηματική ποινή. IV) Από τη διάταξη του άρ. 59 του νέου ΠΚ, που ορίζει τις παρεπόμενες ποινές, προκύπτει ότι μεταξύ αυτών δεν περιλαμβάνεται η ποινή της αποστέρησης των πολιτικών δικαιωμάτων, που προβλεπόταν από τις διατάξεις των άρ. 59-61 του προϊσχύσαντος ΠΚ, η οποία καταργήθηκε γιατί κρίθηκε πλέον ως παρωχημένη, επιβαλλόταν δε σε περίπτωση καταδίκης σε πρόσκαιρη κάθειρξη, όπως στην προκείμενη περίπτωση για τις πρώτη και δεύτερη από τις ανωτέρω πράξεις (βλ. Αιτιολογική Έκθεση του Ν. 4619/2019, άρ. 59).</p>
			<p class="_body_text">Συνεπώς, συντρέχει περίπτωση επιεικέστερου νόμου ως προς την παρεπόμενη ποινή της αποστέρησης των πολιτικών δικαιωμάτων, αφού η παρεπόμενη αυτή ποινή καταργήθηκε. […]</p>
			<p class="_body_text">Με τις παραδοχές αυτές, οι οποίες διαλαμβάνονται στο σκεπτικό και αλληλοσυμπληρώνονται με όσα περιέχονται στο διατακτικό της προσβαλλόμενης απόφασης και αποτελούν ενιαίο σύνολο, το Δικαστήριο της ουσίας διέλαβε στην εν λόγω απόφασή του την επιβαλλόμενη, κατά τα άνω, ειδική και εμπεριστατωμένη αιτιολογία, αφού εκτίθενται σ’ αυτήν, με σαφήνεια, πληρότητα και χωρίς αντιφάσεις ή λογικά κενά, τα πραγματικά περιστατικά, τα οποία αποδείχθηκαν κατά την ακροαματική διαδικασία και συγκροτούν την αντικειμενική και υποκειμενική υπόσταση των ανωτέρω εγκλημάτων α) της έκρηξης από την οποία μπορούσε να προκύψει κίνδυνος σε άνθρωπο, της κατοχής εκρηκτικών βομβών με σκοπό τη χρήση για πρόκληση κινδύνου σε άνθρωπο και της οπλοχρησίας για τα οποία καταδικάστηκε ο πρώτος από τους αναιρεσείοντες, β) της ηθικής αυτουργίας στις άνω πράξεις για την οποία καταδικάστηκε ο δεύτερος από τους αναιρεσείοντες και γ) της απλής συνέργειας στις άνω πράξεις για την οποία καταδικάστηκαν οι τρίτος έως και όγδοος από τους αναιρεσείοντες, με παράθεση όλων των στοιχείων, που απαρτίζουν τη νομοτυπική μορφή των εγκλημάτων τούτων, οι αποδείξεις που τα θεμελιώνουν και οι νομικοί συλλογισμοί, με βάση τους οποίους έγινε η υπαγωγή των αποδειχθέντων περιστατικών στις προπαρατεθείσες ουσιαστικές ποινικές διατάξεις των άρ. 270 περ. β’, 272 παρ. 1 του προϊσχύσαντος ΠΚ, 1 παρ. 1α, ε και στ και 14 του Ν. 2168/1993, τις οποίες ορθά εφάρμοσε χωρίς να παραβιάσει ευθέως ή εκ πλαγίου λόγω ασαφών ή αντιφατικών αιτιολογιών. Ειδικότερα, με τον πέμπτο λόγο της κρινόμενης αίτησης αναίρεσης, περί έλλειψης ειδικής και εμπεριστατωμένης αιτιολογίας και εσφαλμένης ερμηνείας και εφαρμογής των ουσιαστικών ποινικών διατάξεων που εφαρμόστηκαν, προβάλλονται οι ακόλουθες αιτιάσεις, οι οποίες είναι αβάσιμες. Συγκεκριμένα: i) Η υπό στοιχείο i αιτίαση, ότι η προσβαλλόμενη απόφαση εσφαλμένα θεωρεί ως κοινό κίνδυνο τον κίνδυνο συγκεκριμένων προσώπων και όχι τη διακινδύνευση περισσότερων προσώπων ως μέρους της ολότητας, είναι αβάσιμη, διότι από τις παραδοχές της προσβαλλόμενης απόφασης συνάγεται ότι γίνεται δεκτό ότι από την πρώτη πράξη του πρώτου κατηγορουμένου, στην οποία συμμετείχαν κατά τα ανωτέρω και οι λοιποί κατηγορούμενοι, ήτοι την έκρηξη που προξενήθηκε με τη ρίψη των βομβών, μπορούσε να προκληθεί αλλά και προκλήθηκε κίνδυνος για άνθρωπο (και όχι κοινός κίνδυνος που επικαλούνται οι αναιρεσείοντες), αφού εκτίθεται η διακινδύνευση περισσότερων προσώπων ως μέρους της ολότητας, την οποία συγκροτούσαν οι δικαστικοί επιμελητές, τα προσληφθέντα από τον πολιτικώς ενάγοντα – δικαστικό επιμελητή για τις ανάγκες της εκτέλεσης ονομαζόμενα πρόσωπα και οι αστυνομικοί υπάλληλοι. Πρέπει να σημειωθεί ότι με τις παραδοχές της προσβαλλόμενης απόφασης (σελ. 102) ότι με την ρίψη των βομβών από τον πρώτο κατηγορούμενο προκλήθηκε κίνδυνος για άνθρωπο, δεδομένου ότι αυτός τις εκσφενδόνισε από ικανό ύψος (4,5 μ. περίπου) αλλά σχετικά μικρή απόσταση (9 μ.) σε ομάδα προσώπων που ήταν συγκεντρωμένα στο περιορισμένο χώρο (καλντερίμι πλάτους 3,5 μ. μπροστά από το Αντιπροσωπείο), στοχεύοντας κατά κύριο λόγο προς το δικαστικό επιμελητή και στο μηχάνημα έργου, αριστερά του οποίου βρισκόταν ο Π.Λ. και δεξιά ο αδελφός του και πίσω από αυτόν τα προαναφερόμενα άτομα, προέκυψε κίνδυνος για τους βρισκόμενους σε πολύ μικρή απόσταση από το σημείο ρίψης των βομβών πολιτικώς ενάγοντα, τον αστυνομικό Μ.Τ. και τον οδηγό του μηχανήματος έργου, ο οποίος διέτρεξε ακόμη μεγαλύτερο κίνδυνο, διότι είχε περιορισμένη ευχέρεια διαφυγής, μιας και δεν μπορούσε να επιχειρήσει ελιγμό ένεκα της στενότητας του χώρου, της ύπαρξης ανθρώπων όπισθεν αυτού, αλλά και της δυσκινησίας του μηχανήματος που οδηγούσε, πληρούται η αντικειμενική υπόσταση της πράξης της έκρηξης που προβλέπεται από την επιεικέστερη διάταξη του άρ. 270 παρ. 1β του νέου ΠΚ, για τη θεμελίωση της οποίας απαιτείται από την έκρηξη να προέκυψε κίνδυνος σε άνθρωπο. […]</p>
			<p class="_body_text">[…] Περαιτέρω, στην προκείμενη περίπτωση, όπως προαναφέρθηκε, μετά τη δημοσίευση της προσβαλλόμενης απόφασης στις 18.4.2019, αλλά πριν την άσκηση της υπό κρίση αίτησης αναίρεσης (29.10.2019), ίσχυσαν από 1.7.2019 οι ως άνω επιεικέστερες διατάξεις του νέου ΠΚ, οι οποίες α) για την πράξη της έκρηξης από την οποία προέκυψε κίνδυνος για άνθρωπο προβλέπουν ποινή κάθειρξης έως δέκα έτη, αντί της ποινής κάθειρξης από δέκα έως είκοσι έτη και χρηματική ποινή 290 ευρώ, που προέβλεπε η εφαρμοσθείσα διάταξη του άρ. 270 εδ. β΄ του προϊσχύσαντος ΠΚ, β) για την πράξη της κατοχής εκρηκτικών βομβών από τις οποίες μπορεί να προκληθεί κίνδυνος για άνθρωπο προβλέπουν ποινή φυλάκισης από τρία έως πέντε έτη, ενώ η εφαρμοσθείσα διάταξη του άρ. 272 παρ. 1 του προϊσχύσαντος ΠΚ προέβλεπε κάθειρξη από πέντε έως είκοσι έτη, γ) για την πράξη της οπλοχρησίας προβλέπουν διαζευκτικά και τη χρηματική ποινή, ενώ η προηγούμενη και εφαρμοσθείσα διάταξη του άρ. 14 του Ν. 2168/1993 προέβλεπε μόνο ποινή φυλάκισης τουλάχιστον έξι μηνών, δ) για τις ανωτέρω κακουργηματικές πράξεις καταργούν την παρεπόμενη ποινή της αποστέρησης των πολιτικών δικαιωμάτων. Με τα δεδομένα αυτά και, ενόψει του ότι η συζητηθείσα στις 19.2.2020 υπό κρίση αίτηση αναίρεσης είναι παραδεκτή, ως νομοτύπως και εμπροθέσμως ασκηθείσα και περιέχει τους προαναφερόμενους παραδεκτούς λόγους αναίρεσης, συντρέχει νόμιμη περίπτωση το παρόν Δικαστήριο του Αρείου Πάγου να εφαρμόσει αυτεπαγγέλτως τις ανωτέρω επιεικέστερες διατάξεις, όπως ζητούν και οι αναιρεσείοντες με τον τέταρτο λόγο της αίτησης αναίρεσης, να αναιρέσει την προσβαλλόμενη απόφαση α) ως προς τις περί ποινών διατάξεις της για όλες τις ένδικες πράξεις, ήτοι τις πράξεις της έκρηξης από την οποία προέκυψε κίνδυνος για άνθρωπο, της κατοχής εκρηκτικών υλών και της οπλοχρησίας ως και της ηθικής αυτουργίας και απλής συνέργειας στις άνω πράξεις και αναγκαίως ως προς τον καθορισμό της συνολικής ποινής και να παραπέμψει την υπόθεση, κατά το αναιρούμενο τούτο μέρος της, για νέα συζήτηση στο ίδιο Δικαστήριο, που θα συγκροτηθεί από τους ίδιους δικαστές, αν είναι δυνατό, διαφορετικά από άλλους (άρ. 522 ΚΠΔ) και β) ως προς τις διατάξεις της περί επιβολής της παρεπόμενης ποινής της αποστέρησης πολιτικών δικαιωμάτων σε βάρος εκάστου κατηγορουμένου επί τρία (3) έτη, την οποία πρέπει να απαλείψει ο Άρειος Πάγος, μη συντρέχουσας περίπτωσης παραπομπής στο Δικαστήριο της ουσίας κατά τούτο, ελλείψει αντικειμένου περαιτέρω έρευνας.</p>
			<p class="ArticleNomologia_tag"><b class="_bold">ΕΛΑΦΡΥΝΤΙΚΕΣ ΠΑΡΑΣΤΑΣΕΙΣ</b></p>
			<p class="ArticleNomologia_NumberAndDate"><b class="_bold">Αριθμ. 905/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Μαρία Γεωργίου, </b>Εισηγήτρια η Αρεοπαγίτης <b class="_bold">Βασιλική Ηλιοπούλου, </b>Εισαγγελεύς <b class="_bold">Β. Παππαδάς,</b> Δικηγόροι <b class="_bold">Χ. Μαρκογιαννάκης, Κ. Ζηκογιάννης</b></p>
			<p class="ArticleNomologia_SummaryText"><b class="_bold">Αναγνώριση ελαφρυντικής περίστασης περί προτέρου συννόμου βίου. Ζητήματα αιτιολογίας: </b>Η αιτιολογία της απόφασης πρέπει να εκτείνεται και στους αυτοτελείς ισχυρισμούς. – Έννοια “αυτοτελών ισχυρισμών”. – Είναι αυτοτελής ο ισχυρισμός του κατηγορουμένου περί συνδρομής στο πρόσωπό του ελαφρυντικής περίστασης. – Ποιο είναι το κριτήριο για την συνδρομή της ελαφρυντικής περίστασης του άρ. 84 παρ. 2 στοιχ. α΄ νΠΚ. – Με την εν λόγω διάταξη διευρύνεται η δυνατότητα αναγνώρισης της ελαφρυντικής περίστασης του άρ. 84 παρ. 2 στοιχ. α΄ ΠΚ, αφού υιοθετήθηκε το δεκτικό βεβαιώσεως κριτήριο της “νόμιμης” ζωής έναντι του απροσδιόριστου κριτηρίου της “έντιμης” ζωής που απαιτείτο από την προϊσχύσασα αντίστοιχη διάταξη, δεν ελέγχεται δε πλέον η κατά το Σύνταγμα “απαραβίαστη” προηγούμενη ατομική και οικογενειακή ζωή του υπαιτίου. – Αναιρείται εν μέρει λόγω ελλείψεως αιτιολογίας η προσβαλλόμενη απόφαση, με την οποία απερρίφθη ο ισχυρισμός της κατηγορουμένης περί συνδρομής στο πρόσωπό της του ελαφρυντικού του άρ. 84 παρ. 2 στοιχ. α΄ ΠΚ, διότι, καίτοι αναφέρεται ότι το ποινικό μητρώο της ήταν λευκό, δεν διαλαμβάνεται καμία θετική παραδοχή για την ύπαρξη συγκεκριμένης παραβατικής συμπεριφοράς, ώστε να καθίσταται μη σύννομη η ζωή της κατηγορουμένης, χωρίς να αρκεί η αόριστη μνεία περί μη σεβασμού των εννόμων αγαθών στην καθημερινή ζωή.</p>
			<p class="_body_text">[…] IX. i) Η απαιτούμενη από τις διατάξεις των άρ. 93 παρ. 3 του Συντ. και 139 ΚΠΔ, ειδική και εμπεριστατωμένη αιτιολογία της απόφασης πρέπει να υπάρχει όχι μόνον ως προς την κατηγορία αλλά να εκτείνεται και στους ισχυρισμούς που τείνουν στην άρση του άδικου χαρακτήρα της πράξης ή της ικανότητας προς καταλογισμό ή στη μείωση αυτής ή στην εξάλειψη του αξιόποινου της πράξης ή στη μείωση της ποινής. Τέτοιος ισχυρισμός, η απόρριψη του οποίου πρέπει να αιτιολογείται ιδιαίτερα, είναι και ο ισχυρισμός του κατηγορουμένου περί συνδρομής στο πρόσωπο του ελαφρυντικής περίστασης από τις αναφερόμενες στο άρ. 84 παρ. 2 ΠΚ, αφού η παραδοχή της οδηγεί στην επιβολή μειωμένης, κατά το άρ. 83 του ίδιου κώδικα, ποινής.</p>
			<p class="_body_text">Ως ελαφρυντική περίσταση θεωρείται, κατά τη διάταξη του άρ. 84 παρ. 2 του ισχύοντος από 1.7.2019 Ποινικού Κώδικα, μεταξύ άλλων και η υπό στ. α΄, που συνίσταται στο «ότι ο υπαίτιος έζησε σύννομα ως το χρόνο που έγινε το έγκλημα, περίσταση που δεν αποκλείεται από μόνη την προηγούμενη καταδίκη του για ελαφρό πλημμέλημα». Κριτήριο για τη συνδρομή της ελαφρυντικής αυτής περίστασης είναι η σύννομη ζωή του υπαιτίου, που υπάρχει όταν αυτός δεν έχει διαπράξει αξιόποινη πράξη, παραβιάζοντας επιτακτικούς ή απαγορευτικούς κανόνες δικαίου. Με τη διάταξη αυτή του νέου ΠΚ διευρύνεται η δυνατότητα αναγνώρισης της ελαφρυντικής αυτής περίστασης, καθόσον υιοθετήθηκε το δεκτικό βεβαίωσης κριτήριο της «νόμιμης» ζωής έναντι του απροσδιόριστου κριτηρίου της «έντιμης» ζωής, που απαιτούνταν από την προϊσχύσασα διάταξη και δεν ελέγχεται πλέον η κατά το Σύνταγμα «απαραβίαστη» προηγούμενη ατομική και οικογενειακή ζωή του υπαιτίου (ΑΠ 1466/2019).</p>
			<p class="_body_text">Στην προκείμενη περίπτωση, το Δικαστήριο απέρριψε τον ισχυρισμό περί αναγνώρισης της συνδρομής στο πρόσωπο της κατηγορουμένης Ε.Μ. του ελαφρυντικού του άρ. 84 παρ. 2 α΄ ΠΚ με την εξής αιτιολογία: «… δεν αποδείχθηκε ότι η κατηγορούμενη έζησε μέχρι τη διάπραξη της ως άνω αξιόποινης πράξης, σύμφωνα με τις επιταγές της έννομης τάξης σεβόμενη τα έννομα αγαθά, καθόσον δεν αρκεί για την αναγνώριση της συνδρομής της ελαφρυντικής περίστασης του πρότερου σύννομου βίου του άρθρου 84 παρ. 2 α΄ ΠΚ, το λευκό της ποινικό μητρώο ή η απουσία άλλης επίμεμπτης δραστηριότητας της. Τούτο δε διότι ο “σύννομος” βίος δεν ταυτίζεται με το λευκό ποινικό μητρώο, αλλά με τον πραγματικό σεβασμό των έννομων αγαθών στην καθημερινή ζωή. Επομένως, δεν συντρέχει τέτοια ελαφρυντική περίσταση στο πρόσωπό της και ο σχετικός ισχυρισμός που πρόβαλαν οι συνήγοροι υπεράσπισης πρέπει να απορριφθεί». Με αυτά που δέχθηκε το Δικαστήριο, δεν διέλαβε στην απόφασή του την απαιτούμενη ειδική και εμπεριστατωμένη αιτιολογία για την απόρριψη του ως άνω ισχυρισμού. Ειδικότερα, εφόσον δέχεται την ύπαρξη λευκού ποινικού μητρώου, γεγονός που κατ’ αρχήν αποδεικνύει σύννομη ζωή της κατηγορουμένης, απορρίπτει τον προαναφερόμενο ισχυρισμό, χωρίς να διαλαμβάνει καμία θετική παραδοχή για την ύπαρξη συγκεκριμένης παραβατικής συμπεριφοράς που να καθιστά μη σύννομη τη ζωή της, και μολονότι, κατά το άρ. 178 παρ. 2 ΚΠΔ, στα πλαίσια της ποινικής δίκης ο κατηγορούμενος δεν έχει το βάρος απόδειξης της ανυπαρξίας παραβατικής συμπεριφοράς μη προκύπτουσας μάλιστα από το ποινικό μητρώο. Δεν αρκούν βεβαίως όσα αορίστως και εντελώς γενικά αναφέρονται στην απόφαση περί σεβασμού των έννομων αγαθών στην καθημερινή ζωή. </p>
			<p class="_body_text">Συνεπώς, είναι βάσιμος ο εκ του άρ. 510 παρ. 1 Δ΄ ΚΠΔ σχετικός λόγος αναίρεσης. […]</p>
			<p class="ArticleNomologia_tag"><b class="_bold">ΕΝΔΟΟΙΚΟΓΕΝΕΙΑΚΗ ΒΙΑ (ΣΩΜΑΤΙΚΗ ΒΛΑΒΗ)</b></p>
			<p class="ArticleNomologia_NumberAndDate"><b class="_bold">Αριθμ. 47/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγήτρια η Αρεοπαγίτης <b class="_bold">Ζωή Κωστόγιαννη-Καλούση,</b> Εισαγγελεύς <b class="_bold">Ι. Αγγελής,</b> Δικηγόροι <b class="_bold">Ευγενία Κουρεμπανά, Π. Λασκαρίδης</b></p>
			<p class="ArticleNomologia_SummaryText"><b class="_bold">Καταδίκη για ενδοοικογενειακή σωματική βλάβη. Ζητήματα αιτιολογίας: </b>Έννοια “ενδοοικογενειακής σωματικής βλάβης”. – Πώς διακρίνεται η ενδοοικογενειακή σωματική βλάβη από την απλή σωματική βλάβη του άρ. 308 και την επικίνδυνη σωματική βλάβη του άρ. 309 ΠΚ. – Στοιχεία απλής σωματικής βλάβης. – Πότε υπάρχει αιτιολογία στην καταδικαστική απόφαση για επικίνδυνη ενδοοικογενειακή σωματική βλάβη. – Στοιχεία επικίνδυνης ενδοοικογενειακής σωματικής βλάβης. – Αν υπάρχει ασάφεια αναφορικά με το είδος της διακινδύνευσης, τότε συντρέχει περίπτωση εκ πλαγίου παραβίασης της διάταξης του άρ. 6 παρ. 2 εδ. α΄ του Ν. 3500/2006. – Αναιρείται λόγω ελλείψεως αιτιολογίας και λόγω εκ πλαγίου παραβίασης του άρ. 6 παρ. 2 εδ. α΄ του Ν. 3500/2006 η προσβαλλόμενη καταδικαστική απόφαση για «ενδοοικογενειακή επικίνδυνη σωματική βλάβη κατ’ εξακολούθηση με απλή σωματική βλάβη», διότι γίνεται αντιφατικώς δεκτό ότι οι κακώσεις που επέφερε ο κατηγορούμενος στην παθούσα μπορούσαν να προκαλέσουν τόσο κίνδυνο για την ζωή της όσο και βαριά σωματική της βλάβη.</p>
			<p class="_body_text">Κατά το άρ. 1 παρ. 1 του Ν. 3500/2006 για την αντιμετώπιση της ενδοοικογενειακής βίας και άλλες διατάξεις, «ενδοοικογενειακή βία θεωρείται η τέλεση αξιόποινης πράξης σε βάρος μέλους της οικογένειας, σύμφωνα με τα άρθρα 6, 7, 8 και 9 του παρόντος και τα άρθρα 299 και 311 του ΠΚ, κατά την παρ. 2 εδ. α΄ του ίδιου άρθρου οικογένεια θεωρείται η κοινότητα που αποτελείται από συζύγους ή γονείς και συγγενείς πρώτου και δεύτερου βαθμού εξ αίματος ή εξ αγχιστείας και τα εξ υιοθεσίας τέκνα τους, κατά την παρ. 3 θύμα ενδοοικογενειακής βίας θεωρείται κάθε πρόσωπο της προηγούμενης παραγράφου σε βάρος του οποίου τελείται αξιόποινη πράξη κατά τα άρθρα 6, 7, 8 και 9 του παρόντος και κατά το άρθρο 6 παρ. 1 το μέλος της οικογένειας το οποίο προκαλεί σε άλλο μέλος αυτής σωματική κάκωση ή βλάβη της υγείας του, υπό την έννοια του εδ. α΄ της παρ. 1 του άρθρου 308 ΠΚ, ή με συνεχή συμπεριφορά προξενεί εντελώς ελαφρά κάκωση ή βλάβη της υγείας του, με την έννοια του εδ. β΄ της παραπάνω διάταξης, τιμωρείται με φυλάκιση τουλάχιστον ενός έτους, ενώ κατά την παρ. 2 του ιδίου άρθρου, αν η πράξη της πρώτης παραγράφου είναι δυνατόν να προκαλέσει στο θύμα κίνδυνο για τη ζωή του ή βαριά σωματική βλάβη, επιβάλλεται φυλάκιση, τουλάχιστον, δύο ετών». Ειδικότερα ποινικοποιείται η ενδοοικογενειακή σωματική βλάβη, υπό την έννοια της πρόκλησης από μέλος της οικογένειας σε άλλον σωματικής κάκωσης ή βλάβης της υγείας, ή εντελώς ελαφράς σωματικής κάκωσης ή βλάβης της υγείας μετά από συνεχή συμπεριφορά. Η ενδοοικογενειακή σωματική βλάβη διακρίνεται από την απλή σωματική βλάβη του άρ. 308 και την επικίνδυνη σωματική βλάβη του άρ. 309 ΠΚ, ως προς το στοιχείο της τέλεσης εντός του οικογενειακού πλαισίου και για το λόγο αυτό τιμωρείται αυστηρότερα (ποινή φυλάκισης τουλάχιστον ενός έτους στην πρώτη περίπτωση της απλής σωματικής βλάβης και φυλάκισης τουλάχιστον δύο ετών στη δεύτερη περίπτωση της επικίνδυνης σωματικής βλάβης). Με την παραπάνω διάταξη αντιμετωπίζονται οι μορφές ενδοοικογενειακών σωματικών κακώσεων και, προσλαμβάνουν τον χαρακτήρα ιδιώνυμου εγκλήματος σωματικών ενδοοικογενειακών κακώσεων, όταν δράστες και παθόντες είναι μέλη της ίδιας οικογένειας, όπως αυτή ορίζεται στο άρ. 1 παρ. 2 του ως άνω νομοθετήματος. Από τις ως άνω διατάξεις προκύπτει, ότι η αντικειμενική υπόσταση του εγκλήματος της απλής σωματικής βλάβης συνίσταται στην πρόκληση σε άλλον σωματικής κάκωσης ή βλάβης της υγείας του κατά οποιονδήποτε τρόπο, η διαφοροποίηση δε αυτή προσδιορίζεται από το δικαστήριο, αναλόγως των ειδικών περιστατικών τα οποία προβάλλονται και γίνονται αποδεκτά. Η συνδρομή δε των στοιχείων της αντικειμενικής υπόστασης για το έγκλημα αυτό πρέπει να αιτιολογείται ειδικώς στην καταδικαστική απόφαση εν όψει της διαβάθμισης της ενδοοικογενειακής σωματικής βλάβης, ανάλογα με την σπουδαιότητά της σε απλή, σε εντελώς ελαφρά, η οποία χωρίς να είναι εντελώς επουσιώδης έχει επιπόλαιες συνέπειες και σε επικίνδυνη. Στην τελευταία περίπτωση, ενόψει της διαζευκτικής διατύπωσης των διακινδυνεύσεων, είναι απαραίτητο στην καταδικαστική απόφαση για επικίνδυνη ενδοοικογενειακή σωματική βλάβη, που προβλέπεται και τιμωρείται από το άρ. 6 παρ. 2 εδ. α΄ του Ν. 3500/2006, όπως και στην καταδικαστική απόφαση για επικίνδυνη σωματική βλάβη, που προβλέπεται και τιμωρείται από το άρ. 309 ΠΚ, να καθορίζεται ποια από τις δύο ως άνω διακινδυνεύσεις δέχεται το δικαστήριο ότι συνέτρεξε, στη συγκεκριμένη περίπτωση, δηλαδή διακινδύνευση για τη ζωή ή για βαριά σωματική βλάβη. Αυτό δεν στερείται εννόμων συνεπειών, διότι η παραδοχή της μιας ή της άλλης περίπτωσης, αν και στις δύο περιπτώσεις η πράξη τιμωρείται με τα αυτά όρια ποινής, πρακτικώς άγει σε διαφοροποίηση της ποινικής μεταχείρισης του δράστη, αφού στην πρώτη πλήττεται έννομο αγαθό υπέρτερο από τη σωματική υγεία και ακεραιότητα και η ποινή θα καθορισθεί βάσει των κατ’ άρ. 79 ΠΚ κριτηρίων. Απαιτούμενα στοιχεία για την αξιόποινη πράξη της επικίνδυνης ενδοοικογενειακής σωματικής βλάβης είναι: α) σωματική βλάβη κατά την έννοια του άρ. 308 του ΠΚ, β) η πράξη να τελέσθηκε κατά τρόπο που να μπορεί να προκαλέσει στον παθόντα κίνδυνο της ζωής του ή βαριά σωματική βλάβη και γ) δόλος που περιλαμβάνει τη γνώση και τη θέληση πρόκλησης της σωματικής κάκωσης και των περιστάσεων από τις οποίες προκύπτει αντικειμενικά κίνδυνος της ζωής ή βαριά σωματική βλάβη. Αν υπάρχει ασάφεια αναφορικά με το είδος της διακινδύνευσης, τότε συντρέχει περίπτωση εκ πλαγίου παράβασης της ανωτέρω διάταξης του άρ. 6 παρ. 2 α΄ του Ν. 3500/2006 και ιδρύεται ο από το άρ. 510 παρ. 1 στοιχ. Ε΄ του ΚΠΔ λόγος αναίρεσης, διότι ο Άρειος Πάγος αδυνατεί να ελέγξει ακυρωτικά την απόφαση για το αν το δικαστήριο της ουσίας εφάρμοσε σωστά ή μη το νόμο, με αποτέλεσμα η απόφαση να στερείται νόμιμης βάσης. […]</p>
			<p class="_body_text">[…] Ακολούθως και υπό τις παραδοχές αυτές κήρυξε τον κατηγορούμενο-αναιρεσείοντα ένοχο, κατ’ επιτρεπτή μεταβολή της κατηγορίας, ενδοοικογενειακής επικίνδυνης σωματικής βλάβης κατ’ εξακολούθηση με απλή σωματική βλάβη του ότι: «Στη… και στη…, στις 14.4.2012, στις 6.5.2012, στις 15.9.2012 και στις 11.11.2012 με περισσότερες από μία πράξεις που συνιστούν εξακολούθηση του ιδίου εγκλήματος, με πρόθεση προξένησε στην μόνιμη σύντροφό του, με την οποία συνοικεί, σωματική κάκωση και βλάβη της υγείας της, με τρόπο που μπορούσε να προκαλέσει κίνδυνο της ζωής της παθούσας ή βαριά σωματική βλάβη αυτής και συγκεκριμένα, επετέθη κατά της εγκαλούσας μόνιμης συντρόφου του Τ.Ι., με την οποία συνοικεί στην επί της οδού…, …, οικία και: α) στις 14.4.2012, ευρισκόμενος εντός της ανωτέρω οικίας τους και κρατώντας στα χέρια του διάφορα αντικείμενα, όπως αναμμένα τσιγάρα, αναπτήρες, ένα γυάλινο μπουκάλι με νερό, κ.ά., τα έρριψε προς το μέρος της εγκαλούσας, με αποτέλεσμα να την τραυματίσει σε διάφορα σημεία του σώματός της, καθώς και με ένα σουγιά, που κρατούσε στα χέρια του, τον έρριψε προς το μέρος της, με αποτέλεσμα να την χτυπήσει και να την τραυματίσει στο στήθος της, β) στις 6.5.2012, ευρισκόμενος εντός της ανωτέρω οικίας τους, αφού έπιασε αυτήν βιαίως από τα μαλλιά της, την έριξε στο πάτωμα της οικίας, ενώ στη συνέχεια, με τις κλωτσιές του, την χτύπησε με σφοδρότητα και την τραυμάτισε στο κεφάλι της και σε όλο της το σώμα, γ) στις 15.9.2012, ευρισκόμενος, πλησίον του Νοσοκομείου Α. …, με τις κλωτσιές του, την χτύπησε με σφοδρότητα και την τραυμάτισε στο κεφάλι της και σε όλο το σώμα και δ) στις 11.11.2012, ευρισκόμενος στην…, με τις γροθιές του και τις κλωτσιές του, την χτύπησε επανειλημμένως, με σφοδρότητα και την τραυμάτισε σε διάφορα σημεία του σώματός της, προκαλώντας σε αυτήν σωματικές κακώσεις και δη: “Εκχύμωση στο άνω και κάτω βλέφαρο του αριστερού οφθαλμού καθώς και εκχύμωση στο κάτω βλέφαρο του δεξιού οφθαλμού. Υποσημαινόμενη εκχύμωση και εξοίδηση στη ράχη της ρινός. Διάσπαρτες εκχυμώσεις στον βραχίονα αμφοτεροπλεύρως. Υποσημαινόμενη εκχύμωση στη ραχιαία επιφάνεια της αριστερής άκρας χειρός μετά στικτής εκδοράς. Εκχύμωση στο πτερύγιο του αριστερού ωτός. Εκχυμώσεις στο κάτω τριτημόριο του αριστερού μηρού. Πολλαπλές γραμμοειδείς και μικρές εκδορές και μικροεκχυμώσεις στην πρόσθια επιφάνεια της μεσότητας της δεξιάς κνήμης”. Οι πράξεις του αυτές, από τον τρόπο τελέσεώς τους, τη σφοδρότητα των χτυπημάτων, τα όργανα που χρησιμοποιήθηκαν και τα σημεία καταφοράς των πληγμάτων, μπορούσαν να προκαλέσουν κίνδυνο της ζωής της παθούσας βαριά σωματική βλάβη αυτής, η δε τέταρτη πράξη φέρει το χαρακτήρα απλής σωματικής βλάβης». Με τις παραδοχές αυτές το δευτεροβάθμιο Δικαστήριο της ουσίας, λόγω της αναφοράς στο σκεπτικό της προσβαλλόμενης απόφασής του ότι: «… οι πράξεις (του κατηγορουμένου) … λόγω του τρόπου τελέσεώς τους, της σφοδρότητας των χτυπημάτων, των οργάνων που χρησιμοποιήθηκαν … μπορούσαν να προκαλέσουν κίνδυνο της ζωής της παθούσας ή βαριά σωματική βλάβη αυτής …» και στην αρχή του διατακτικού ότι: «… με πρόθεση προξένησε στη σύντροφό του, με την οποία συνοικεί σωματική κάκωση και βλάβη της υγείας με τρόπο που μπορούσε να προκαλέσει κίνδυνο της ζωής της παθούσας ή βαριά σωματική βλάβη αυτής …», δέχεται διαζευκτική διακινδύνευση των εννόμων αγαθών της παθούσης και στην τελευταία παράγραφο του διατακτικού αυτής, σε αντίφαση με τα ανωτέρω, δέχεται, κατά πιστή μεταφορά, ότι: «οι πράξεις αυτές από τον τρόπο τελέσεώς τους … μπορούσαν να προκαλέσουν κίνδυνο της ζωής της παθούσας βαριά σωματική βλάβη αυτής …», δέχεται δηλαδή ότι μπορούσαν να προκληθούν και τα δύο είδη διακινδύνευσης σωρευτικά. Με τον τρόπο αυτό, δημιουργείται ασάφεια, ως προς το είδος της διακινδύνευσης, με συνέπεια να παραβιάζεται εκ πλαγίου η διάταξη του άρ. 6 παρ. 2 εδ. α΄ του Ν. 3500/2006 και η προσβαλλομένη απόφαση να στερείται της προβλεπόμενης από τι<a id="_idTextAnchor001"></a>ς διατάξεις των άρ. 93 παρ. 3 του Συντ. και 139 του ΚΠΔ, ειδικής και εμπεριστατωμένης αιτιολογίας και νόμιμης βάσης. […]</p>
			<p class="ArticleNomologia_tag"><b class="_bold">ΕΠΑΝΑΛΗΨΗ ΔΙΑΔΙΚΑΣΙΑΣ</b></p>
			<p class="ArticleNomologia_NumberAndDate"><b class="_bold">Αριθμ. 357/2020 (σε Συμβούλιο)*</b></p>
			<p class="ArticleNomologia_Composition_IDS">Προεδρεύουσα η Αρεοπαγίτης <b class="_bold">Μαρία Κουβίδου,</b> Εισηγητής ο Αρεοπαγίτης <b class="_bold">Σ. Δαρέλλης,</b> Εισαγγελεύς <b class="_bold">Ι. Προβατάρης</b></p>
			<p class="ArticleNomologia_SummaryText"><b class="_bold">Αίτηση επαναλήψεως της διαδικασίας. Προϋποθέσεις παραδεκτού: </b>Προκειμένου να μην απορριφθεί ως απαράδεκτη λόγω αοριστίας η αίτηση επαναλήψεως της διαδικασίας κατ’ άρ. 525 παρ. 1 αριθμ. 4 ΚΠΔ, σε αυτήν πρέπει να αναφέρονται από τον αιτούντα όλα τα στοιχεία, ώστε να προκύπτει ότι το αθωωτικό δεδικασμένο του ήταν άγνωστο πριν από την αμετάκλητη καταδίκη και ότι του ήταν αδύνατον να το προβάλει ενώπιον των δικαστηρίων από τα οποία καταδικάσθηκε για την ίδια πράξη.</p>
			<p class="_body_text">[…] Τέλος, κατά την περ. 4 του ιδίου άρθρου [ενν.: του άρθρου 525 παρ. 1 ΚΠΔ] η ποινική διαδικασία που περατώθηκε με αμετάκλητη καταδικαστική απόφαση επαναλαμβάνεται προς το συμφέρον του καταδικασμένου για πλημμέλημα ή κακούργημα και στην περίπτωση εκείνη, κατά την οποία μετά την αμετάκλητη καταδίκη αποδεικνύεται ότι ο καταδικασμένος αθωώθηκε με άλλη αμετάκλητη απόφαση ή βούλευμα. Κατά την έννοια της διατάξεως αυτής λόγος επαναλήψεως της ποινικής διαδικασίας υπέρ του καταδικασθέντος είναι η μετά την αμετάκλητη καταδίκη του αποκάλυψη αθωωτικού δεδικασμένου, αδιαφόρως αν αυτό συντελέσθηκε πριν από την αμετάκλητη καταδίκη ή μετά από αυτή, αρκεί αν συντελέσθηκε πριν η καταδίκη καταστεί αμετάκλητη, ότι αυτό (αθωωτικό δεδικασμένο) ήταν άγνωστο στο δικαστήριο, ώστε να μην μπορεί να ληφθεί από αυτό υπόψη, και στον καταδικασθέντα, ώστε να μην μπορεί να προβληθεί, γιατί αν ήταν γνωστό αυτό έπρεπε να έχει προβληθεί ενώπιον του δικαστηρίου της ουσίας ή του Αρείου Πάγου ως λόγος αναιρέσεως ή ότι ο καταδικασθείς δεν έλαβε γνώση της δίκης στην οποία συντελέσθηκε η αμετάκλητη καταδίκη ώστε να μπορεί να το προβάλλει. Από τα παραπάνω προκύπτει ότι στην αίτηση επαναλήψεως διαδικασίας, σε σχέση με την προαναφερόμενη περίπτωση, πρέπει ο αιτών να αναφέρει όλα εκείνα τα στοιχεία από τα οποία θα προκύπτει ότι το αθωωτικό δεδικασμένο ήταν άγνωστο σ’ αυτόν, ώστε να μην ήταν δυνατόν να προβληθεί από αυτόν ενώπιον των δικαστηρίων που τον καταδίκασαν για την ίδια πράξη, διαφορετικά η αίτηση είναι απαράδεκτη λόγω αοριστίας. […]</p>
			<p class="ArticleNomologia_tag"><b class="_bold">ΕΡΓΑΣΙΑ</b></p>
			<p class="ArticleNomologia_NumberAndDate"><b class="_bold">Αριθμ. 784/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Αγγελική Αλειφεροπούλου,</b> Εισηγήτρια η Αρεοπαγίτης <b class="_bold">Διονυσία Μπιτζούνη, </b>Εισαγγελεύς <b class="_bold">Δ. Δασούλας,</b> Δικηγόρος <b class="_bold">Ε. Δουκάκης</b></p>
			<p class="ArticleNomologia_SummaryText"><b class="_bold">Μη καταβολή δεδουλευμένων αποδοχών. Υπέρβαση εξουσίας: </b>Πότε υπάρχει υπέρβαση εξουσίας. – Έννοια “θετικής” και “αρνητικής” υπερβάσεως εξουσίας. – Ποιες περιπτώσεις υπέρβασης εξουσίας αναφέρονται ενδεικτικώς στο άρ. 510 παρ. 1 στοιχ. Θ΄ ΚΠΔ. – Άνευ υπερβάσεως εξουσίας καταδικάσθηκαν για μη καταβολή δεδουλευμένων αποδοχών οι αναιρεσείοντες, αφού αφενός μεν η καταδίκη τους εχώρησε σύμφωνα με το κατηγορητήριο, αφετέρου δε δεν επήλθε αρνητική υπέρβαση εξουσίας λόγω μη απάντησης σε αλυσιτελή ένσταση εκκρεμοδικίας.</p>
			<p class="_body_text">[…] ΙΙ. Κατά την έννοια της διατάξεως του άρ. 510 παρ. 1 στοιχ. Θ΄ του ΚΠΔ, υπέρβαση εξουσίας, που ιδρύει τον από τη διάταξη αυτή προβλεπόμενο λόγο αναιρέσεως, υπάρχει, όταν το Δικαστήριο άσκησε δικαιοδοσία που δεν του παρέχεται από το νόμο ή έχει μεν τέτοια δικαιοδοσία, δεν συντρέχουν όμως οι όροι, οι οποίοι του παρέχουν την εξουσία να κρίνει στη συγκεκριμένη περίπτωση ή, όταν αρνείται να ασκήσει δικαιοδοσία, η οποία του παρέχεται από το νόμο στη συγκεκριμένη περίπτωση, αν και συντρέχουν οι απαιτούμενοι γι’ αυτό κατά το νόμο όροι. Στην πρώτη περίπτωση, που το δικαστήριο αποφασίζει κάτι, για το οποίο δεν έχει δικαιοδοσία, υπάρχει θετική υπέρβαση εξουσίας, ενώ στη δεύτερη περίπτωση, που παραλείπει να αποφασίσει κάτι, το οποίο υποχρεούται στα πλαίσια της δικαιοδοσίας του, υπάρχει αρνητική υπέρβαση εξουσίας (ΟλΑΠ 3/2005, 1/2008). Η ως άνω διάταξη του άρ. 510 παρ. [1] στοιχ. Θ΄ του ΚΠΔ ενδεικτικά αναφέρει μόνο μερικές περιπτώσεις υπέρβασης εξουσίας, όπως, όταν α) το δικαστήριο αποφάσισε για υπόθεση που δεν υπάγεται στην δικαιοδοσία του, β) έλυσε προκαταρκτικό ζήτημα που υπάγεται σύμφωνα με ρητή διάταξη του νόμου στην αποκλειστική δικαιοδοσία των πολιτικών δικαστηρίων, και γ) καταδίκασε για έγκλημα για το οποίο δεν υποβλήθηκε η απαιτούμενη αίτηση ή έγκληση ή για το οποίο δεν δόθηκε η άδεια δίωξης ή για το οποίο δεν έχει ρητά επιτραπεί η έκδοση.</p>
			<p class="_body_text">Στην προκείμενη περίπτωση, οι αναιρεσείοντες αιτιώνται την προσβαλλόμενη απόφαση, τόσο για θετική υπέρβαση εξουσίας, για το λόγο ότι, ενώ η ασκηθείσα εναντίον τους ποινική δίωξη, σύμφωνα με το κατηγορητήριο και την υπ’ αριθμ. 5795/17.10.2016 μηνυτήρια αναφορά του ΣΕΠΕ, αφορούσε μη καταβολή δεδουλευμένων αποδοχών από τον Απρίλιο του 2014 μέχρι τον Σεπτέμβριο του 2016, εν τούτοις με την προσβαλλόμενη απόφαση κηρύχθηκαν ένοχοι για μη καταβολή αποδοχών στον εργαζόμενο, Δ.Γ., μέχρι τον Ιούνιο του 2017, όσο και για αρνητική υπέρβαση εξουσίας, για το λόγο ότι το δευτεροβάθμιο Δικαστήριο παρέλειψε να αποφασίσει για ζήτημα που είχε υποχρέωση στο πλαίσιο της δικαιοδοσίας του, καθόσον δεν απεφάνθη επί της ένστασης εκκρεμοδικίας της δεύτερης παθούσας, που πρόβαλαν αμφότεροι οι παθόντες στο ακροατήριο και η οποία δεν αφορούσε μόνο τον εργαζόμενο, Δ.Γ., αλλά και τη δεύτερη εκ των μηνυτών εργαζόμενη, …, για μη καταβολή αποδοχών για το χρονικό διάστημα από τον Απρίλιο έως τον Νοέμβριο του 2014. Οι αιτιάσεις αυτές, οι οποίες στηρίζουν τον πρώτο λόγο αναιρέσεως, είναι αβάσιμες. Και τούτο, διότι, όπως προκύπτει από την επισκόπηση των εγγράφων που υπάρχουν στη δικογραφία, ο εργαζόμενος Δ.Γ., στην από 8.6.2017 ένορκη εξέτασή του ενώπιον του 25<sup class="_superscript _idGenCharOverride-1">ου</sup> Πταισματοδίκη Αθηνών, κατά την διεξαχθείσα προκαταρκτική εξέταση κατέθεσε, ότι του οφείλονται αποδοχές μέχρι την ημερομηνία εξέτασής του, προσέτι δε στο από 5.12.2017 συνταχθέν κατηγορητήριο ρητά αναφέρεται, ότι οι κατηγορούμενοι, αν και απασχόλησαν τον ως άνω εργαζόμενο δεν του κατέβαλαν δεδουλευμένες αποδοχές μέχρι τον Ιούνιο του 2017, οπότε το Δικαστήριο της ουσίας, όπως ήταν υποχρεωμένο, αποφάνθηκε επί της συγκεκριμένης αυτής κατηγορίας εντός των ορίων της εξουσίας του, την οποία δεν υπερέβη (θετικά). Περαιτέρω δε, με την προσβαλλόμενη απόφαση οι αναιρεσείοντες κηρύχθηκαν ένοχοι για μη καταβολή δεδουλευμένων αποδοχών στην εργαζόμενη…, για το χρονικό διάστημα από τον Ιούνιο του 2016 μέχρι τον Σεπτέμβριο του 2016 και όχι για το χρονικό διάστημα από τον Απρίλιο του 2014 έως τον Νοέμβριο του 2014, το οποίο αφορούσαν οι εκκρεμείς ποινικές διώξεις, στις οποίες στηριζόταν η προβληθείσα ένσταση εκκρεμοδικίας, οπότε το παραπάνω Δικαστήριο ουδόλως υπερέβη (αρνητικά) την εξουσία του παραλείποντας να αποφανθεί επί της εν λόγω αλυσιτελούς ενστάσεως. Επομένως, ο σχετικός, από το άρ. 510 παρ. 1 στοιχ. Θ΄ ΚΠΔ, πρώτος λόγος της αίτησης αναίρεσης, με τον οποίο υποστηρίζονται τα αντίθετα, είναι αβάσιμος. […]</p>
			<p class="ArticleNomologia_tag"><b class="_bold">ΕΥΡΩΠΑΪΚΟ ΕΝΤΑΛΜΑ ΣΥΛΛΗΨΗΣ</b></p>
			<p class="ArticleNomologia_NumberAndDate"><b class="_bold">Αριθμ. 329/2020 (σε Συμβούλιο)</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Αβροκόμη Θούα,</b> Εισηγήτρια η Αρεοπαγίτης <b class="_bold">Ευφροσύνη Καλογεράτου-Ευαγγέλου,</b> Εισαγγελεύς <b class="_bold">Β. Παππαδάς,</b> Δικηγόρος <b class="_bold">Δ. Νάκος</b></p>
			<p class="ArticleNomologia_SummaryText"><b class="_bold">Έφεση κατ’ αποφάσεως περί εκτελέσεως ευρωπαϊκού εντάλματος συλλήψεως:</b> Κατά της οριστικής απόφασης του συμβουλίου εφετών είναι επιτρεπτή η άσκηση εφέσεως από τον εκζητούμενο ή τον εισαγγελέα εντός πέντε ημερών. – Έννοια και συνέπειες του “μεταβιβαστικού αποτελέσματος της εφέσεως”. – Το μεταβιβαστικό αποτέλεσμα ισχύει και επί του ενδίκου μέσου της εφέσεως εναντίον της περί εκδόσεως αλλοδαπού ή περί εκτελέσεως ευρωπαϊκού εντάλματος σύλληψης αποφάσεως του συμβουλίου εφετών. – Ο τρόπος άσκησης της εφέσεως που προβλέπεται από την ειδική διάταξη του άρ. 22 παρ. 1 εδ. τελ. του Ν. 3251/2004 είναι αποκλειστικός, δεν έχει δε εφαρμογή η γενική διάταξη του άρ. 474 παρ. 1 ΚΠΔ.</p>
			<p class="_body_text">Κατά το άρ. 22 παρ. 1 Ν. 3251/2004 «Ευρωπαϊκό Ένταλμα σύλληψης…», «σε περίπτωση μη συγκατάθεσης του εκζητουμένου επιτρέπεται η άσκηση έφεσης στον Άρειο Πάγο από τον εκζητούμενο ή τον Εισαγγελέα κατά της οριστικής απόφασης του συμβουλίου εφετών, εντός είκοσι τεσσάρων ωρών –και ήδη πέντε ημερών του νυν ισχύοντος ΚΠΔ– από τη δημοσίευση της απόφασης, σύμφωνα με τα οριζόμενα του άρθρου 451 του Κώδικα Ποινικής Δικονομίας. Για την έφεση συντάσσεται έκθεση ενώπιον του γραμματέα εφετών». Στην έκθεση αυτή, όπως και στην έκθεση για κάθε ένδικο μέσο, πρέπει να διατυπώνονται και οι λόγοι για τους οποίους ασκείται. Από την προαναφερόμενη διάταξη του ως άνω άρθρου 22 του ως άνω νόμου προκύπτει, ότι κατά της προαναφερόμενης οριστικής αποφάσεως του συμβουλίου εφετών είναι επιτρεπτή η άσκηση εφέσεως από τον εκζητούμενο ή τον εισαγγελέα, ο οποίος αποφαίνεται σε συμβούλιο μετά από κλήτευση του εκζητουμένου. Κατά τους ορισμούς της τελευταίας αυτής διατάξεως, για την έφεση συντάσσεται έκθεση ενώπιον του γραμματέα εφετών.</p>
			<p class="_body_text">Εξ άλλου, από τη διάταξη του άρ. 502 παρ. 2 ΚΠΔ προκύπτει, ότι το μεταβιβαστικό αποτέλεσμα της εφέσεως προσδιορίζεται από την έκταση και το περιεχόμενο των λόγων της, στην έρευνα των οποίων περιορίζεται το δευτεροβάθμιο δικαστήριο, που έχει εξουσία να κρίνει επί εκείνων μόνο των μερών της πρωτόδικης αποφάσεως, στα οποία αναφέρονται οι προβαλλόμενοι από τον εκκαλούντα λόγοι εφέσεως, που διατυπώνονται στη συντασσόμενη συναφούς, κατά το άρ. 474 παρ. 2 ΚΠΔ, έκθεση εφέσεως. Τούτο ισχύει και επί του ενδίκου μέσου της εφέσεως ενώπιον του αρμόδιου, κατ’ άρ. 451 παρ. 1 ΚΠΔ (στο οποίο παραπέμπει το άρ. 22 παρ. 1 Ν. 3251/2004), τμήματος του Αρείου Πάγου εναντίον της περί εκδόσεως αλλοδαπού ή περί εκτελέσεως ευρωπαϊκού Εντάλματος σύλληψης αποφάσεως του συμβουλίου εφετών. Τέλος, ενόψει του επιδιωκόμενου σκοπού της ταχείας περατώσεως της διαδικασίας της αποφάσεως για την εκτέλεση του ευρωπαϊκού Εντάλματος σύλληψης, ο τρόπος της ασκήσεως της εφέσεως ενώπιον του γραμματέα εφετών, που προβλέπεται από την ειδική διάταξη του άρ. 22 παρ. 1 εδ. τελευτ. Ν. 3251/2004, είναι αποκλειστικός και δεν έχει εφαρμογή η γενική διάταξη του άρ. 474 παρ. 1 ΚΠΔ (ΑΠ 450/2017). […]</p>
			<p class="ArticleNomologia_NumberAndDate"><b class="_bold">Αριθμ. 1074/2020 (σε Συμβούλιο)</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Μαρία Γεωργίου,</b> Εισηγητής ο Αρεοπαγίτης <b class="_bold">Ν. Βεργιτσάκης,</b> Εισαγγελεύς <b class="_bold">Β. Χαλντούπης</b></p>
			<p class="ArticleNomologia_SummaryText"><b class="_bold">Έφεση κατ’ αποφάσεως περί εκτελέσεως ευρωπαϊκού εντάλματος συλλήψεως:</b> Κατά της οριστικής απόφασης του συμβουλίου εφετών είναι επιτρεπτή η άσκηση εφέσεως από τον εκζητούμενο ή τον εισαγγελέα εντός πέντε ημερών. – Η ως άνω έφεση ασκείται σύμφωνα με τις διατυπώσεις του άρ. 474 ΚΠΔ. – Αν δεν εμφανισθεί ο εκκαλών-εκζητούμενος στο ακροατήριο του Αρείου Πάγου, η έφεσή του απορρίπτεται ως ανυποστήρικτη.</p>
			<p class="_body_text">[…] II. Περαιτέρω, σύμφωνα με το άρ. 22 του ίδιου ως άνω νόμου 3251/2004 «1. Σε περίπτωση μη συγκατάθεσης του εκζητουμένου επιτρέπεται η άσκηση έφεσης στον Άρειο Πάγο από τον εκζητούμενο ή τον εισαγγελέα κατά της οριστικής απόφασης του συμβουλίου εφετών, εντός πέντε ημερών από τη δημοσίευση της απόφασης, σύμφωνα με τα οριζόμενα του άρθρου 451 του Κώδικα Ποινικής Δικονομίας. Για την έφεση συντάσσεται έκθεση ενώπιον του γραμματέα εφετών». Η έφεση ασκείται σύμφωνα με τις διατυπώσεις του άρ. 474. Ο εκζητούμενος κλητεύεται αυτοπροσώπως ή μέσω του αντικλήτου του τρεις τουλάχιστον ημέρες πριν από τη συζήτηση, με τη φροντίδα του εισαγγελέα του Αρείου Πάγου.</p>
			<p class="_body_text">Εξάλλου, κατά τη διάταξη του άρ. 501 παρ. 1 εδ. α΄ του ισχύοντος ΚΠΔ, η οποία, ελλείψει ειδικής ρυθμίσεως, εφαρμόζεται αναλόγως και επί της παραπάνω εφέσεως στη διαδικασία εκδόσεως (άρ. 22 της ίδιας παραπάνω Ευρωπαϊκής Συμβάσεως), αν κατά τη συζήτηση της υποθέσεως ο εκκαλών-εκζητούμενος, που έχει κλητευθεί νόμιμα και εμπρόθεσμα (άρ. 155-162 και 451 παρ. 2 του ΚΠΔ) να εμφανισθεί στο ακροατήριο του Δικαστηρίου του Αρείου Πάγου, δεν εμφανισθεί αυτοπροσώπως ή διά του συνηγόρου υπερασπίσεως, αν συντρέχει περίπτωση της παρ. 2 του άρ. 340 του ΚΠΔ, τότε η έφεση, ως ένδικο μέσο του διαδίκου, απορρίπτεται ως ανυποστήρικτη (ΑΠ 2003/2019, 218/2018, 1835/2016) [...].</p>
			<p class="ArticleNomologia_Annotation"><b class="_bold">ΠΑΡΑΤΗΡΗΣΕΙΣ</b></p>
			<p class="ArticleNomologia_Annotation_body">Το γράμμα της παρ. 1 του άρ. 22 του Ν. 3251/2004, σύμφωνα με το οποίο η έφεση του εκζητουμένου ή του Εισαγγελέα κατά της οριστικής απόφασης του συμβουλίου εφετών με την οποία διατάσσεται η εκτέλεση ευρωπαϊκού εντάλματος σύλληψης επιτρέπεται εντός είκοσι τεσσάρων ωρών, σύμφωνα με τα οριζόμενα του άρθρου 451 του Κώδικα Ποινικής Δικονομίας από τη δημοσίευση της απόφασης, δεν μεταβλήθηκε μετά την θέση σε ισχύ του νέου ΚΠΔ. Ωστόσο, σύμφωνα με το άρθρο 592 του νέου ΚΠΔ, «Από την ημέρα που αρχίζει να ισχύει ο παρών Κώδικας Ποινικής Δικονομίας οι παραπομπές σε άρθρα ή σε θεσμούς του καταργούμενου Κώδικα Ποινικής Δικονομίας, οι οποίες περιέχονται σε ειδικούς νόμους, θεωρούνται ότι γίνονται στις αντίστοιχες διατάξεις του παρόντος Κώδικα». </p>
			<p class="ArticleNomologia_Annotation_body">Μέχρι την θέση σε ισχύ του νέου Κώδικα, η προθεσμία ασκήσεως της έφεσης που προβλεπόταν στο άρ. 451 πΚΠΔ ταυτιζόταν με την αναγραφόμενη στο άρ. 22 του Ν. 3251/2004: περιοριζόταν και αυτή στις 24 ώρες από την δημοσίευση της απόφασης (για την οξεία κριτικ<a id="_idTextAnchor002"></a>ή της θεωρίας ως προς την ιδιαίτερα σύντομη αυτή προθεσμία βλ. <i class="_italics">Δ. Βούλγαρη,</i> εις: <i class="_italics">Παύλου/Σάμιος </i>(επιμ.), Ειδικοί Ποινικοί Νόμοι, Ευρωπαϊκό Ένταλμα Σύλληψης ΙΙ, υπό το άρ. 22 του Ν. 3251/2004, αριθμ. 2, με περαιτέρω παραπομπές). Τίθεται, επομένως το ερώτημα αν σήμερα η προθεσμία της έφεσης κατά της απόφασης με την οποία διατάσσεται η εκτέλεση ευρωπαϊκού εντάλματος σύλληψης περιορίζεται στις 24 ώρες από την δημοσίευση της σχετικής απόφασης (κατά την –εκ πρώτης όψεως– αμετάβλητη ως άνω διάταξη του Ν. 3251/2004) ή εκτείνεται στις πέντε ημέρες από το ίδιο σημείο, σύμφωνα με το άρ. 451 του νΚΠΔ, σε συνδ. με το άρ. 592 του ίδιου Κώδικα. </p>
			<p class="ArticleNomologia_Annotation_body">Στη νομολογία του Αρείου Πάγου το θέμα δεν έχει αντιμετωπιστεί ενιαία. Σύμφωνα με την ελλειπτική αλλά σαφή διατύπωση της ως άνω δημοσιευόμενης υπ’ αριθμ. 1074/2020 απόφασης του Αρείου Πάγου, κατά το άρθρο 22 παρ. 1 του Ν. 3251/2004 «σε περίπτωση μη συγκατάθεσης του εκζητουμένου επιτρέπεται η άσκηση έφεσης στον Άρειο Πάγο από τον εκζητούμενο ή τον εισαγγελέα κατά της οριστικής απόφασης του συμβουλίου εφετών<i class="_italics">, εντός πέντε ημερών</i> από τη δημοσίευση της απόφασης, σύμφωνα με τα οριζόμενα του άρθρου 451 του Κώδικα Ποινικής Δικονομίας». Διαπιστώνεται επομένως ότι με την απόφαση αυτή το Ακυρωτικό ορίζει την προθεσμία άσκησης έφεσης ως πενθήμερη, δεχόμενο προφανώς ότι η θέση σε ισχύ του νέου ΚΠΔ μετέβαλε την προθεσμία του άρ. 22 του Ν. 3251/2004. Όμοια διατύπωση συναντά κανείς και στην ΑΠ 35/2020, ενώ στις ΑΠ 1659/2019 και 329/2020 (ΠοινΧρ 2021, ανωτέρω, σ. 185 = ΕλλΔνη 2020, 1105 με σημείωση <i class="_italics">Ηλ. Αναγνωστόπουλου</i>) αναφέρεται ότι εν προκειμένω έφεση επιτρέπεται «εντός είκοσι τεσσάρων ωρών –και ήδη πέντε ημερών του νυν ισχύοντος ΚΠΔ– από τη δημοσίευση της απόφασης, σύμφωνα με τα οριζόμενα του άρθρου 451 του Κώδικα Ποινικής Δικονομίας». Παρόμοιες αναφορές συναντώνται και στις ΑΠ 1485/2019 ΠοινΧρ 2019, 676, και ΑΠ 1870/2019. Επίσης, από την παράθεση των ημερομηνιών έκδοσης των εφετειακών αποφάσεων και της άσκησης εφέσεως κατ’ αυτών στις ΑΠ 125/2020, ΑΠ 284/2020 και ΑΠ 388/2020, προκύπτει ότι οι εφέσεις που κρίθηκαν με τις ως άνω αποφάσεις ασκήθηκαν μετά την πάροδο 24 ωρών, χωρίς να απορριφθούν ως εκπρόθεσμες.</p>
			<p class="ArticleNomologia_Annotation_body">Από την άλλη πλευρά, με την ΑΠ 2004/2019 (ΠοινΧρ 2019, 739 = ΕλλΔνη 2020, 876) έγινε δεκτό ότι η διάταξη του άρ. 22 παρ. 1 του Ν. 3251/2004, «που προβλέπει εικοσιτετράωρη προθεσμία για την άσκηση έφεσης από τον εκζητούμενο με βάση ευρωπαϊκό ένταλμα σύλληψης, ως ειδική, εξακολουθεί να ισχύει (αφού δεν έχει καταργηθεί με νεώτερη διάταξη) και μετά την τροποποίηση της διάταξης του άρ. 451 παρ. 1 του ισχύοντος από 1.7.2019 νέου ΚΠΔ», με συνέπεια το ένδικο μέσο που ασκήθηκε εντός της πενθήμερης προθεσμίας του νέου ΚΠΔ να απορριφθεί με την ίδια απόφαση ως εκπρόθεσμο. Έμμεσα, δηλαδή εκ της παραλείψεως αναφοράς στην νέα διατύπωση του ΚΠΔ, φαίνεται να είναι σύμφωνες με την παραπάνω θέση και οι ΑΠ 1486/2019, ΑΠ 1488/2019, ΑΠ 1823/2019 και (μάλλον και) η ΑΠ 248/2020. Περίπτωση σχολαστικής τήρησης της εικοσιτετράωρης προθεσμίας παρουσιάζεται στην ΑΠ 909/2020 ΠοινΧρ 2021, 107 (χωρίς στο δημοσιευμένο κείμενο να δημοσιεύονται τα συγκεκριμένα στοιχεία), στην οποία καταγράφεται η ώρα κατάθεσης έφεσης, ώστε να προκύπτει ότι η έφεση ασκήθηκε 23 ώρες και 30 λεπτά μετά την δημοσίευση της εκκαλουμένης απόφασης. </p>
			<p class="ArticleNomologia_Annotation_body">Ορθότερη φαίνεται η άποψη υπέρ της εφαρμογής της προθεσμίας του νέου ΚΠΔ. Παρά το ότι το ευρωπαϊκό ένταλμα σύλληψης είναι ειδικός θεσμός έναντι της έκδοσης, εν τούτοις η προθεσμία των 24 ωρών συνδέεται ρητά με την ρύθμιση του άρθρου 451 παρ. 1 ΚΠΔ. Επομένως εν προκειμένω δεν τίθεται θέμα ειδικότητας της διάταξης του άρ. 22 παρ. 1 του Ν. 3251/2004, αλλά συντρέχει περίπτωση εφαρμογής του ίσης τυπικής ισχύος νεότερου νόμου, που είναι βέβαια ο νέος κώδικας ποινικής δικονομίας. Επιχείρημα υπέρ αυτής της άποψης μπορεί να αντληθεί από το ότι στην αρχική διατύπωση της παρ. 1 του άρ. 22 του σχεδίου νόμου που ψηφίστηκε ως ο Ν. 3251/2004 (προσπελάσιμο στην ιστοσελίδα της Βουλής των Ελλήνων) αναφερόταν μόνο η προθεσμία 24 ωρών. Εν τούτοις, στην τελική διατύπωση της διάταξης (ΦΕΚ Α΄ 127) αναφέρεται ρητά ότι η ίδια προθεσμία τίθεται «σύμφωνα με τα οριζόμενα του άρθρου 451 του Κώδικα Ποινικής Δικονομίας», άρα η συγκεκριμένη προθεσμία (συνάγεται ότι) εξαρτάται από το περιεχόμενο της γενικής διάταξης του ΚΠΔ, χωρίς να είναι ειδική έναντι αυτής. Άλλωστε, δεν μπορεί να παραβλέψει κανείς την νομολογιακή προθυμία για την εφαρμογή νεότερων διατυπώσεων του ΚΠΔ, όταν γίνεται παραπομπή σε διατάξεις αυτού από άλλες ειδικές δικονομικές διατάξεις, με χαρακτηριστικό παράδειγμα την επιφύλαξη του άρθρου πρώτου του Ν. 1705/1987 υπέρ του άρ. 489 ΚΠΔ ως προς την εφαρμογή του άρ. 2 παρ. 1 του Πρωτοκόλλου αριθμός 7 της ΕΣΔΑ (βλ. ενδεικτικά ΑΠ 1305/2008 ΠοινΧρ 2009, 452, με την οποία εφαρμόστηκε το άρ. 489 ΚΠΔ ως ίσχυε μετά τον Ν. 3160/2003 αναφορικά με το επιτρεπτό της άσκησης εφέσεως από κατηγορούμενο, παρά το ότι μετά την εν λόγω τροποποίηση είχε μεταβληθεί –προς τα άνω– το κατώτερο όριο του εκκλητού αποφάσεων των πρωτοβάθμιων δικαστηρίων σε σχέση με την μορφή που είχε το άρ. 489 ΚΠΔ κατά τον χρόνο που ψηφίστηκε ο Ν. 1705/1987. Πρβλ. τις ισχυρές επιφυλάξεις που αποτυπώθηκαν, μεταξύ άλλων, και στην έκθεση της Επιστημονικής Υπηρεσίας της Βουλής στο άρ. 45 του σχεδίου νόμου που ψηφίστηκε ως Ν. 3160/2003 [εισηγητής <i class="_italics">Άγγ. Κωνσταντινίδης</i>], σελ. 8, προσπελάσιμη στην ιστοσελίδα της Βουλής των Ελλήνων).</p>
			<p class="ArticleNomologia_Annotation_body">Σε κάθε περίπτωση, de lege ferenda και προς άρση τυχόν αμφισβήτησης, θα μπορούσε να εξεταστεί η τροποποίηση αμφοτέρων των παραγράφων του άρ. 22 του Ν. 3251/2004, ώστε να ευθυγραμμιστούν η προθεσμία και οι διατυπώσεις του ενδίκου μέσου της έφεσης κατά της εκτέλεσης του ευρωπαϊκού εντάλματος σύλληψης με τα προβλεπόμενα στο άρ. 451 παρ. 1 σε συνδ. με το άρ. 474 ΚΠΔ. Με αυτόν τον τρόπο το εν λόγω ένδικο μέσο θα μπορεί χωρίς αμφισβήτηση να ασκείται σε επαρκή προθεσμία πέντε ημερών <i class="_italics">και</i> ενώπιον του διευθυντή του καταστήματος κράτησης όπου κρατείται ο εκκαλών-εκζητούμενος (βλ. την εύστοχη αντιμετώπιση του τελευταίου ζητήματος υπό το καθεστώς του προϊσχύσαντος ΚΠΔ στην ΑΠ 1360/2019 ΠοινΧρ 2020, 21 με σημείωση του γράφοντος. Η λύση της τελευταίας απόφασης διατηρεί, εν τέλει, την πρακτική της σημασία για την ερμηνευτική διόρθωση του γράμματος της παρ. 2 του άρ. 22 του ν. 3251/2004). Επίσης, με την προτεινόμενη νομοθετική διευθέτηση δεν θα τίθεται αμφισβήτηση για την άσκηση εφέσεως με την υποβολή δικογράφου σύμφωνα με το άρ. 474 παρ. 2 νΚΠΔ (βλ. για το ζήτημα <i class="_italics">Ηλ. Αναγνωστόπουλου</i>, σημείωση υπό την –εν προκειμένω αντίθετη– ΑΠ 329/2020 ΕλλΔνη 2020, 1511, όπου ορθά επισημαίνεται ότι η κατά το ισχύον δίκαιο εφαρμογή των ρυθμίσεων του άρ. 474 νΚΠΔ δεν αντιστρατεύεται την ταχεία περάτωση της διαδικασίας).</p>
			<p class="ArticleNomologia_Annotation_body">Τέλος, σημειώνεται ότι με την παρούσα απόφαση ακολουθείται η κρατούσα γνώμη της νομολογίας (βλ. ενδ. ΑΠ 241/2013 ΠοινΧρ 2014, 286, με αντίθετες παρατηρήσεις του γράφοντος, <i class="_italics">Δ. Βούλγαρη</i>, ό.π. αρ. περ. 3) ως προς το ότι η απουσία του εκκαλούντος-εκζητουμένου κατά την εκδίκαση εφέσεως κατά της εκτέλεσης του ευρωπαϊκού εντάλματος σύλληψης έχει ως συνέπεια την απόρριψη της έφεσης ως ανυποστήρικτης, με ανάλογη εφαρμογή του άρ. 501 ΚΠΔ. </p>
			<p class="_author" lang="en-US"><b class="_bold">Αντώνης Δ. Μπαλτάς</b></p>
			<p class="_author_attribute" lang="en-US">Δικηγόρος</p>
			<p class="ArticleNomologia_tag"><b class="_bold">ΕΦΕΣΗ</b></p>
			<p class="ArticleNomologia_NumberAndDate"><b class="_bold">Αριθμ. 458/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Aβροκόμη Θούα,</b> Εισηγήτρια η Αρεοπαγίτης <b class="_bold">Πηνελόπη Παρτσαλίδου,</b> Εισαγγελεύς <b class="_bold">Ι. Κωνσταντινόπουλος,</b> Δικηγόρος <b class="_bold">Γ. Τριανταφύλλου</b></p>
			<p class="ArticleNomologia_SummaryText"><b class="_bold">Απόρριψη εφέσεως ως ανυποστήρικτης. Υπέρβαση εξουσίας: </b>Θεωρείται ότι είναι παρών ο εκκαλών, εφόσον εμφανισθεί ενώπιον του εφετείου όχι αυτοπροσώπως αλλά διά του συνηγόρου του, ο τελευταίος δε έχει διορισθεί από τον εκκαλούντα με έγγραφη δήλωση. – Αν ο εκκαλών-κατηγορούμενος ή ο συνήγορός του εμφανίσθηκε κατά την έναρξη της διαδικασίας τής κατ’ έφεσιν δίκης για να υποστηρίξει την έφεσή του και εν συνεχεία η συζήτηση της υπόθεσης διεκόπη ή ανεβλήθη, λογίζεται σαν να ήταν παρών και στο υπόλοιπο μέρος της δίκης, δεν μπορεί δε η έφεση να απορριφθεί από το δικαστήριο ως ανυποστήρικτη, αλλά πρέπει να ερευνηθεί στην ουσία. – Ποιος είναι ο δικαιολογητικός λόγος της ρύθμισης του άρ. 501 παρ. 1 ΚΠΔ. – Εφόσον η έφεση στην ως άνω περίπτωση απερρίφθη ως ανυποστήρικτη, η απόφαση είναι αναιρετέα λόγω υπερβάσεως εξουσίας και λόγω παραβίασης του άρ. 510 παρ. 1 στοιχ. Η΄ νΚΠΔ για παράνομη απόρριψη της έφεσης ως ανυποστήρικτης. – Αναιρείται λόγω υπερβάσεως εξουσίας η προσβαλλόμενη απόφαση με την οποία απερρίφθη ως ανυποστήρικτη η έφεση του καταδικασθέντος για απάτη με ιδιαιτέρως μεγάλη ζημία.</p>
			<p class="_body_text">Κατά το άρ. 501 παρ. 1 εδ. 1 του ΚΠΔ, όπως ίσχυε πριν την 1.7.2019 με την κύρωση του Νέου ΚΠΔ βάσει του Ν. 4620/2019 (ΦΕΚ Α΄ 96/11.6.2019) «αν κατά τη συζήτηση της υπόθεσης ο εκκαλών δεν εμφανισθεί αυτοπροσώπως ή διά συνηγόρου του, αν συντρέχει η περίπτωση της παραγράφου 2 του άρθρου 340, η έφεση απορρίπτεται ως ανυποστήρικτη». Όριζε δε η παρ. 2 του άρ. 340, ότι «σε πταίσματα, πλημμελήματα και κακουργήματα, επιτρέπεται να εκπροσωπείται ο κατηγορούμενος από συνήγορο, τον οποίο διορίζει με έγγραφη δήλωσή του… Στην περίπτωση αυτή ο κατηγορούμενος θεωρείται παρών και ο συνήγορός του ενεργεί όλες τις διαδικαστικές πράξεις γι’ αυτόν». Από τις διατάξεις αυτές προκύπτει ότι θεωρείται ότι είναι παρών ο εκκαλών στην περίπτωση, κατά την οποία, προς υποστήριξη της εφέσεώς του, δεν εμφανίσθηκε ενώπιον του Εφετείου αυτοπροσώπως, αλλά διά του συνηγόρου του, τον οποίο ο ίδιος διόρισε με έγγραφη δήλωσή του για να τον εκπροσωπήσει. Περαιτέρω, κατά την προηγούμενη επίσης ισχύ του άρ. 502 παρ. 1 εδ. 1 του ΚΠΔ, «αν ο εκκαλών εμφανισθεί ο ίδιος ή ο συνήγορός του στην περίπτωση της παραγράφου 2 του άρθρου 340, η συζήτηση αρχίζει και ο εισαγγελέας αναπτύσσει συνοπτικά την έφεση», κατά δε το τέταρτο εδάφιο της παρ. 1 του ίδιου άρθρου «κατά τα λοιπά εφαρμόζονται τα άρθρα 329-338, 340, 344, 347, 348, 349, 352, 357-363, 366-373». Εξάλλου, σύμφωνα με την παρ. 4 του άρ. 501 του ΚΠΔ, όπως αυτή ίσχυε πριν την κύρωση του Νέου ΚΠΔ, καθόσον νυν έχει καταργηθεί, «αν μετά την έναρξη της συζήτησης της έφεσης λάβει χώρα διακοπή ή αναβολή αυτής και κατά τη νέα συζήτηση ο εκκαλών κατηγορούμενος, αν και κλητεύθηκε νομίμως, δεν εμφανισθεί όπως ορίζεται στην παράγραφο 1, δικάζεται σαν να ήταν παρών». Από τις τελευταίες πιο πάνω διατάξεις προκύπτει, ότι αν ο εκκαλών-κατηγορούμενος ή ο συνήγορός του εμφανίστηκε κατά την έναρξη της διαδικασίας της κατ’ έφεση δίκης για να υποστηρίξει την έφεσή του και στη συνέχεια διακόπηκε ή αναβλήθηκε η συζήτηση της υπόθεσης (έφεσης), λογίζεται σαν να ήταν παρών και στο υπόλοιπο μέρος της δίκης, το δε δικαστήριο, δεσμευόμενο από την αρχική εμφάνιση του εκκαλούντος-κατηγορουμένου, δεν μπορεί να απορρίψει την έφεσή του ως ανυποστήρικτη, κατά το άρ. 501 του ΚΠΔ, αλλά οφείλει να προχωρήσει στη συζήτηση της υπόθεσης και να την ερευνήσει στην ουσία. Το αποτέλεσμα αυτό συνάδει και με το δικαιολογητικό λόγο της ρύθμισης του άρ. 501 παρ. 1 ΚΠΔ, σύμφωνα με τον οποίο εκείνος ο οποίος αδικαιολόγητα δεν εμφανίζεται για να υποστηρίξει την έφεσή του, παραιτείται σιωπηρά από αυτή αναγνωρίζοντας την ορθότητα της προσβαλλόμενης απόφασης, έτσι η μετ’ αναβολή μη εμφάνιση του εκκαλούντος-κατηγορουμένου, ο οποίος είχε εμφανισθεί και υποστηρίξει την έφεσή του σε προηγούμενη συζήτησή της, δεν θεωρείται ως σιωπηρή παραίτησή του από την έφεση και αντιστοίχως αναγνώριση της απόφασης που πρόσβαλε. Διαφορετικά, η απόφαση του Εφετείου είναι αναιρετέα για υπέρβαση εξουσίας. Ήδη με την κύρωση του Νέου ΚΠΔ και εφαρμοζομένων των διατάξεων που ίσχυαν κατά το χρόνο ενεργείας των πράξεων (βλ. άρ. 590 παρ. 1 ΚΠΔ), θεμελιώνεται και ο λόγος αναίρεσης με στοιχ. Η΄ του άρ. 510 παρ. 1 ΚΠΔ για παράνομη απόρριψη της έφεσης ως ανυποστήρικτης, εκτός αυτού με στοιχ. Θ΄ για υπέρβαση εξουσίας (ΟλΑΠ 3/2006, ΑΠ 1439/2016).</p>
			<p class="_body_text">Στην προκείμενη περίπτωση, φέρεται προς συζήτηση η από 9.12.2019 δήλωση προς αναίρεση της υπ’ αριθμ. 6589/2018 απόφασης του Τριμελούς Εφετείου Πλημμελημάτων Αθηνών, η οποία ασκήθηκε νομότυπα και εμπρόθεσμα και είναι παραδεκτή ως περιέχουσα μοναδικό λόγο αναίρεσης την παράνομη απόρριψη της έφεσης του αναιρεσείοντα ως ανυποστήρικτης και την υπέρβαση εξουσίας του δικαστηρίου. Πρέπει, συνεπώς, η αναίρεση να ερευνηθεί κατ’ ουσία χωρίς την παρουσία του νομίμως κληθέντος πολιτικώς ενάγοντος, Κ.Γ.Χ. (βλ. άρ. 512 παρ. 1 εδ. β΄ ΚΠΔ, καθώς και αποδεικτικά επίδοσης του Επιμελητή Εισαγγελίας Αρείου Πάγου Χ.Λ. στον ανωτέρω και την αντίκλητο του δικηγόρο Αθηνών, […] από 10.1.2020 και 13.1.2020). Από την έρευνα των στοιχείων της δικογραφίας που παραδεκτά επισκοπούνται από τον Άρειο Πάγο, προκειμένου να κριθεί η βασιμότητα του λόγου της αναίρεσης, προκύπτουν τα ακόλουθα: Ο αναιρεσείων με την υπ’ αριθμ. 2590/2017 απόφαση του Τριμελούς Πλημμελειοδικείου Αθηνών καταδικάσθηκε σε ποινή φυλάκισης δύο (2) ετών, ανασταλείσα επί τριετία, για την αξιόποινη πράξη της απάτης ιδιαίτερης μεγάλης ζημίας, η οποία φέρεται τελεσθείσα τον Απρίλιο του 2012. Κατά της απόφασης αυτής άσκησε την με αρ. πρωτ. 288/30.1.2017 έφεσή του, η οποία αρχικά προσδιορίσθηκε για να δικασθεί στις 4.10.2017 ενώπιον του Δικαστηρίου που εξέδωσε την προσβαλλόμενη απόφαση. Κατά τη δικάσιμο εκείνη εμφανίσθηκε για λογαριασμό του εκκαλούντος ήδη αναιρεσείοντος ο συνήγορός του εξουσιοδοτηθείς από τον ίδιο, υφίσταται δε σχετική σημείωση στο φάκελο της δικογραφίας του Δικαστηρίου της ουσίας, πλην όμως, το ανωτέρω Δικαστήριο δεν προχώρησε στην εκδίκαση της υπόθεσης, αλλά διέκοψε τη συζήτηση της εν λόγω έφεσης για τις 26.10.2017, χωρίς την κλήτευση του εκκαλούντος, ο οποίος είχε εκπροσωπηθεί από διορισθέντα συνήγορο (άρ. 340 παρ. 3 ΚΠΔ). Περαιτέρω, από την ανωτέρω δικάσιμο αναβλήθηκε η υπόθεση για τις 20.12.2017, στη συνέχεια αναβλήθηκε για τις 2.2.2018 και μετά για τις 20.4.2018, οπότε διακόπηκε η συζήτηση για τις 22.5.2018, οπότε αναβλήθηκε εκ νέου για τη δικάσιμο της 15.10.2018. Σε όλες τις προαναφερόμενες επόμενες δικάσιμους ο εκκαλών ήδη αναιρεσείων δεν εμφανίστηκε, ούτε εκπροσωπήθηκε από συνήγορο, για τον λόγο δε αυτόν διατασσόταν από το Δικαστήριο κάθε φορά η κλήτευσή του. Κατά την εκδίκαση της έφεσης στις 15.10.2018 ενώπιον του Τριμελούς Εφετείου Πλημμελημάτων Αθηνών, με βάση την προσβαλλόμενη απόφαση του Δικαστηρίου αυτού, μη εμφανισθέντος του εκκαλούντος και ήδη αναιρεσείοντος και μετά από έλεγχο της κλήτευσης του τελευταίου, απορρίφθηκε αυτή ως ανυποστήρικτη κατ’ άρ. 501 ΚΠΔ και επιβλήθηκαν σε βάρος του τα δικαστικά έξοδα. Όμως, όπως προέκυψε από όλα τα έγγραφα και στοιχεία της δικογραφίας του ως άνω Δικαστηρίου της ουσίας, η απόρριψη αυτή της έφεσης του αναιρεσείοντος έλαβε χώρα μετά την έναρξη της συζήτησης του ένδικου αυτού μέσου που είχε ασκήσει, η οποία είχε γίνει στην αρχική δικάσιμο της 4.10.2017, κατά την οποία αυτός παρέστη εκπροσωπούμενος από συνήγορο τον οποίο είχε διορίσει, ως εκ τούτου θεωρείτο παρών και έπρεπε, το Δικαστήριο να δικάσει την υπόθεση κατ’ ουσία, εφαρμόζοντας την παρ. 4 του άρ. 501 ΚΠΔ και όχι να απορρίψει την έφεσή του κατ’ άρ. 501 παρ. 1 ΚΠΔ. Με το να απορρίψει δε αυτή ως ανυποστήρικτη, αφενός μεν παρέβη τη διάταξη του άρ. 501 παρ. 1 ΚΠΔ, αφετέρου δε υπερέβη, κατά τα εκτιθέμενα στη μείζονα σκέψη, την εξουσία του, δεδομένου ότι, δεσμευόμενο από την ως άνω αρχική εκπροσώπηση του αναιρεσείοντος, όφειλε να θεωρήσει αυτόν παρόντα και στο υπόλοιπο μέρος της δίκης και να ερευνήσει την υπόθεση κατ’ ουσία.</p>
			<p class="_body_text">Κατόπιν αυτών, ο μοναδικός από το άρ. 510 παρ. 1 στοιχ. Η΄ και Θ΄ ΚΠΔ λόγος αναίρεσης είναι βάσιμος και πρέπει, κατά παραδοχή αυτού, να αναιρεθεί η προσβαλλόμενη απόφαση και να παραπεμφθεί η υπόθεση για νέα συζήτηση στο ίδιο Δικαστήριο αφού είναι δυνατή η σύνθεσή του από άλλους δικαστές, εκτός από εκείνους που δίκασαν προηγουμένως (άρ. 519 ΚΠΔ). </p>
			<p class="ArticleNomologia_NumberAndDate"><b class="_bold">Αριθμ. 927/2020</b></p>
			<p class="ArticleNomologia_Composition_IDS">Προεδρεύων ο Αρεοπαγίτης <b class="_bold">Β. Μαχαίρας,</b> Εισηγήτρια η Αρεοπαγίτης <b class="_bold">Μαρία Μουλιανιτάκη,</b> Εισαγγελεύς <b class="_bold">Αναστασία Δημητριάδου,</b> Δικηγόροι <b class="_bold">Κ. Σπανάκης, Γεωργία Κουφάκη</b></p>
			<p class="ArticleNomologia_SummaryText"><b class="_bold">Αναβολή ένεκα προδικαστικού ζητήματος. Μη εμφάνιση του εκκαλούντος. Απόλυτη ακυρότητα: </b>Υπό ποίες προϋποθέσεις διατάσσεται η προβλεπόμενη κατ’ άρ. 59 παρ. 1 ΚΠΔ υποχρεωτική αναβολή ή αναστολή της ποινικής δίκης. – Έννοια “προδικαστικού ζητήματος”. – Η σχετική απόφαση είναι προπαρασκευαστική και ως εκ τούτου μπορεί να ανακληθεί. – Στον εκκαλούντα κατηγορούμενο ή τον συνήγορο που τον εκπροσωπεί παρέχεται το δικαίωμα να ζητήσει την αναβολή της δίκης μεταξύ άλλων και για την περίπτωση του άρ. 59 ΚΠΔ, σε περίπτωση δε που ο εκκαλών-κατηγορούμενος δεν εμφανισθεί αυτοπροσώπως ή διά του συνηγόρου του προς υποστήριξιν της εφέσεώς του στην μετ’ αναβολή δικάσιμο, εφόσον δεν συντρέχει περίπτωση οριστικής παύσεως ή κηρύξεως απαράδεκτης της ποινικής δίωξης, ερευνάται μόνον αν ο εκκαλών κλητεύθηκε νομίμως και εμπροθέσμως, και η έφεση απορρίπτεται ως ανυποστήρικτη. – Πότε υπάρχει αιτιολογία επί απορρίψεως της έφεσης του εκκαλούντος κατηγορουμένου ως ανυποστήρικτης. – Πότε υπάρχει απόλυτη ακυρότητα. – Ορθώς απερρίφθη ως ανυποστήρικτη η έφεση του αναιρεσείοντος, αφού δεν εμφανίσθηκε ούτε εκπροσωπήθηκε από συνήγορο σε μετ’ αναβολήν κατ’ άρ. 59 ΚΠΔ δικάσιμο, μη εφαρμοζομένης της παραγράφου 5 του άρθρου 502 νΚΠΔ.</p>
			<p class="_body_text">[…] Β. Ο Νέος Κώδικας Ποινικής Δικονομίας, που κυρώθηκε με το Ν. 4620/2019 σύμφωνα, με το άρθρο δεύτερο του ίδιου νόμου και το άρ. 585 ΚΠΔ, άρχισε να ισχύει από την 1<sup class="_superscript _idGenCharOverride-1">η</sup> Ιουλίου 2019. Σύμφωνα με την παρ. 3 του άρ. 589 του νΚΠΔ «αποφάσεις και βουλεύματα που εκδόθηκαν μέχρι την έναρξη ισχύος του παρόντος κώδικα υπόκεινται στα ένδικα μέσα και στις διατυπώσεις άσκησής τους που προέβλεπε ο καταργούμενος ΚΠΔ και εκδικάζονται σύμφωνα με τις διατάξεις του παρόντος κώδικα», κατά δε την παρ. 1 εδ. α΄ του άρ. 590 του ίδιου Κώδικα «Υποθέσεις που εκκρεμούν σε οποιοδήποτε στάδιο της ποινικής διαδικασίας και σε οποιοδήποτε βαθμό συνεχίζονται σύμφωνα με τις διατάξεις του παρόντος κώδικα». Επίσης, κατ’ άρ. 501 ΚΠΔ παρ. 1 και 3, όπως ισχύει από 18.11.2019, μετά την αντικατάστασή του με το Ν. 4637/2019, παρ. 1, εδ. α΄ «Αν κατά τη συζήτηση της υπόθεσης ο εκκαλών δεν εμφανισθεί αυτοπροσώπως ή διά συνηγόρου του, αν συντρέχει η περίπτωση της παρ. 3 του άρθρου 340, η έφεση απορρίπτεται ως ανυποστήρικτη εκτός αν έχει προηγηθεί παραίτηση, οπότε κηρύσσεται απαράδεκτη…» , εδ. β΄ «Η απόφαση που απορρίπτει την έφεση μπορεί να προσβληθεί μόνο με αναίρεση», εδ. γ΄ «Η διάταξη του άρθρου 349 για αναβολή της συζήτησης εφαρμόζεται και υπέρ του εκκαλούντος», εδ. δ΄ «Εφαρμόζονται επίσης ανάλογα οι διατάξεις των άρθρων 341 και 435», παρ. 3 «Αν η έφεση ασκήθηκε νομίμως και εμπροθέσμως και συντρέχει περίπτωση του άρθρου 368 εδ. β΄ και γ΄ ή η πράξη κατέστη ανέγκλητη, το δικαστήριο παρά την απουσία του εκκαλούντος προχωρεί στην έκδοση σχετικής απόφασης». Ορίζει δε η διάταξη του άρ. 368 ΚΠΔ «Η ποινική δίκη τελειώνει: α)… β) με την οριστική παύση της ποινικής δίωξης, όταν έχει γίνει παραίτηση από το δικαίωμα της έγκλησης ή όταν έχει γίνει ανάκλησή της ή όταν έχει αμνηστευθεί ή πράξη ή έχει παραγραφεί το αξιόποινό της ή όταν ο κατηγορούμενος έχει πεθάνει, γ) με την κήρυξη της ποινικής δίωξης απαράδεκτης στις περιπτώσεις που υπάρχει δεδικασμένο ή εκκρεμοδικία (άρθρο 57), ή όταν δεν υπάρχει η έγκληση, αίτηση ή άδεια (άρθρα 41 , 53 και 56) που απαιτείται για τη δίωξη…» και η παρ. 3 του άρ. 340 ΚΠΔ, ότι «σε πταίσματα, πλημμελήματα και κακουργήματα, επιτρέπεται να εκπροσωπείται ο κατηγορούμενος από συνήγορο, τον οποίο διορίζει με έγγραφη δήλωσή του… Στην περίπτωση αυτή ο κατηγορούμενος θεωρείται παρών και ο συνήγορός του ενεργεί όλες τις διαδικαστικές πράξεις γι’ αυτόν». Κατά το άρ. 59 παρ. 1 ΚΠΔ, όταν η απόφαση σε ποινική δίκη εξαρτάται από άλλη υπόθεση για την οποία έχει ασκηθεί ποινική δίωξη, η πρώτη αναβάλλεται μέχρι να εκδοθεί αμετάκλητη απόφαση στην δεύτερη δίκη. Από τη διάταξη αυτή προκύπτει, ότι η προβλεπόμενη υποχρεωτική αναβολή ή αναστολή (όρος ταυτόσημος) της ποινικής δίκης γίνεται, όταν στην αναβαλλόμενη δίκη ανακύπτει ως προδικαστικό ζήτημα το ίδιο ποινικό ζήτημα που εκκρεμεί ως κύριο αντικείμενο στην άλλη συναφή δίκη, η οποία πρέπει να εκκρεμεί στο στάδιο της κύριας διαδικασίας, και όχι της προδικασίας. Τέτοιο ζήτημα είναι εκείνο, το οποίο πρέπει προηγουμένως να αντιμετωπιστεί και να λυθεί από το δικαστήριο, ώστε να είναι δυνατό να εκδοθεί μετά απόφαση για την κατηγορία. Η άνω απόφαση είναι προπαρασκευαστική και ως προπαρασκευαστική, μπορεί να ανακληθεί (ΑΠ 1572/2018). Εξάλλου, στην παρ. 4 του άρ. 501 του ΚΠΔ, όπως αυτή ίσχυε πριν την κύρωση του νΚΠΔ, ήδη δε έχει καταργηθεί μετά την κύρωση του Νέου Κώδικα, από 1.7.2020, οριζόταν ότι: «αν μετά την έναρξη της συζήτησης της έφεσης λάβει χώρα διακοπή ή αναβολή αυτής και κατά την νέα συζήτηση ο εκκαλών κατηγορούμενος, αν και κλητεύθηκε νομίμως, δεν εμφανισθεί όπως ορίζεται στην παράγραφο 1, δικάζεται σαν να ήταν παρών». </p>
			<p class="_body_text">Από τα προεκτεθέντα προκύπτει ότι στον Νέο ΚΠΔ, και ειδικότερα στο νέο άρ. 501 δεν περιλήφθηκε η διάταξη της παρ. 4 του αντίστοιχου άρθρου του προηγούμενου κώδικα, καθόσον θεωρήθηκε ότι η λύση της απόρριψης της έφεσης ως ανυποστήρικτης στις περιπτώσεις αυτές αφενός μεν επιτρέπει στον θέλοντα να δικαστεί κατηγορούμενο να ασκήσει αίτηση ακύρωσης της διαδικασίας, αφετέρου αποτρέπει την αμιγώς διεκπεραιωτική διαδικασία εκδίκασης υποθέσεων, ερήμην του εκκαλούντος, στις οποίες η ουσιαστική συζήτηση πάσχει αντικειμενικά. Στην ίδια κατεύθυνση οδηγεί, άλλωστε και η ρύθμιση του νυν ισχύοντος άρ. 500 εδ. ζ΄ ΚΠΔ που θεσπίζει την υποχρέωση αναφοράς στην κλήση ότι «αν ο κατηγορούμενος δεν εμφανιστεί ή δεν εκπροσωπηθεί νομίμως από συνήγορο στη δικάσιμο ή στη μετ’ αναβολή αυτής συζήτηση, η έφεσή του θα απορριφθεί ως ανυποστήρικτη». Από τον συνδυασμό των ανωτέρω διατάξεων προκύπτει ότι στον εκκαλούντα κατηγορούμενο ή τον συνήγορο που τον εκπροσωπεί παρέχεται το δικαίωμα να ζητήσει την αναβολή της δίκης, μεταξύ άλλων και για την περίπτωση του άρ. 59 ΚΠΔ και ότι σε περίπτωση που ο εκκαλών-κατηγορούμενος δεν εμφανιστεί αυτοπροσώπως ή διά του συνηγόρου του, προς υποστήριξη της έφεσής του, στη μετ’ αναβολή δικάσιμο, το Εφετείο, εφόσον δεν συντρέχει περίπτωση οριστικής παύσης ή κήρυξης απαράδεκτης της ποινικής δίωξης, υπό τις προϋποθέσεις της ως άνω διάταξης του άρ. 368 εδ. β΄ και γ΄ ΚΠΔ, ερευνά μόνον αν ο εκκαλών κλητεύθηκε νομίμως και εμπροθέσμως και απορρίπτει την έφεση ως ανυποστήρικτη, ενώ σε αντίθετη περίπτωση, οφείλει, αφού ερευνήσει την νόμιμη και εμπρόθεσμη άσκηση της έφεσης, να προχωρήσει, παρά την απουσία του εκκαλούντος, στην έκδοση απόφασης σχετικά με την οριστική παύση ή την κήρυξη απαράδεκτης της ποινικής δίωξης. Περαιτέρω, η κατά τα άρ. 93 παρ. 3 του Συντ. και 139 του ΚΠΔ ειδική και εμπεριστατωμένη αιτιολογία, η έλλειψη της οποίας ιδρύει τον από το άρ. 510 παρ. 1 στοιχ. Δ΄ του ΚΠΔ λόγο αναίρεσης, απαιτείται και στην περίπτωση της απόρριψης ως ανυποστήρικτης της έφεσης του εκκαλούντος κατηγορούμενου, που κλητεύθηκε κατά τη διάταξη του άρ. 166 του ΚΠΔ και δεν εμφανίσθηκε ούτε εκπροσωπήθηκε για τη συζήτηση της έφεσής του, για την πληρότητα της αιτιολογίας της οποίας αρκεί η μνεία του αποδεικτικού κλήτευσής του και η ημερομηνία τούτου, ώστε να προκύπτει η εμπρόθεσμη κλήτευσή του. Επίσης, μετά την ισχύ του νέου ΚΠΔ με το Ν. 4620/2019, που ισχύει από 1.7.2019, εφαρμόζεται δε στην ένδικη υπόθεση, προστέθηκε στην παρ. 1 του άρ. 510 (περ. Η΄) ως αυτοτελής λόγος αναίρεσης «η παράνομη απόρριψη της έφεσης ως απαράδεκτης (άρθρο 476) ή ως ανυποστήρικτης (άρθρο 501 παρ. 1)» εκτός του με στοιχ. Θ΄ για υπέρβαση εξουσίας (ΟλΑΠ 3/2006, ΑΠ 458/2020, 1439/2016). Τέλος, κατά το άρ. 171 παρ. 1δ΄ του ΚΠΔ απόλυτη ακυρότητα που λαμβάνεται και αυτεπαγγέλτως υπόψη από το δικαστήριο σε κάθε στάδιο της διαδικασίας και στον Άρειο Πάγο ακόμη, ιδρύουσα τον από το άρ. 510 παρ. 1 στοιχ. Α΄ του ίδιου κώδικα λόγο αναιρέσεως, προκαλείται από τη μη τήρηση των διατάξεων που καθορίζουν την εμφάνιση, την εκπροσώπηση και την υπεράσπιση του κατηγορουμένου και την άσκηση των δικαιωμάτων που του παρέχονται, στις περιπτώσεις και με τις διατυπώσεις που επιβάλλει ο νόμος (ΑΠ 1670/2011, 1612/2010). Στην προκείμενη περίπτωση από την έρευνα των στοιχείων της δικογραφίας που παραδεκτά επισκοπούνται από τον Άρειο Πάγο, προκύπτουν τα ακόλουθα: Με την ΣΤΜ2215/2018 απόφαση του ΣΤ΄ Μονομελούς Πλημμελειοδικείου Αθηνών ο ήδη αναιρεσείων κηρύχθηκε ένοχος για την αξιόποινη πράξη, σε βαθμό πλημμελήματος, της έκδοσης, κατ’ εξακολούθηση, (τεσσάρων) ακάλυπτων επιταγών και του επιβλήθηκε ποινή φυλάκισης 2 ετών και χρηματική ποινή 5.000 ευρώ, της οποίας την εκτέλεση ανέστειλε επί τρία έτη. Κατά της απόφασης αυτής άσκησε έφεση, η εκδίκαση της οποίας ορίστηκε (αρχικά) για τη δικάσιμο της 23.10.2019, κατά την οποία ο εκκαλών-κατηγορούμενος εκπροσωπήθηκε από δικηγόρο, κατ’ άρ. 340 παρ. 3 του νΚΠΔ, οπότε η υπόθεση, κατά παραδοχή σχετικού αιτήματος του ως άνω συνηγόρου του κατηγορουμένου, αναβλήθηκε, κατ’ άρ. 59 ΚΠΔ με την με αριθμό ΗΤ 2919/23.10.2019 μη οριστική απόφαση, για τη δικάσιμο της 16<sup class="_superscript _idGenCharOverride-1">ης</sup> Ιανουαρίου 2020 ήτοι σε ρητή δικάσιμο, χωρίς κλήτευση του εκκαλούντος-κατηγορουμένου και του μάρτυρα, απόφαση που επέχει θέση κλητεύσεώς του. Κατά τη δικάσιμο αυτή και κατά την εκφώνηση της υπόθεσης στη σειρά της από το οικείο έκθεμα ο εκκαλών-κατηγορούμενος δεν εμφανίσθηκε ούτε εκπροσωπήθηκε από συνήγορο, με αποτέλεσμα η έφεσή του να απορριφθεί ως ανυποστήρικτη, κατ’ άρ. 501 παρ. 1 εδ. α΄ ΚΠΔ. Επομένως, οι διαλαμβανόμενες στον μοναδικό αναιρετικό λόγο, από τη διάταξη του άρ. 510 ΚΠΔ, αιτιάσεις των στοιχείων Η΄, ότι παράνομα η προσβαλλομένη απέρριψε την ένδικη έφεση του εκκαλούντος και ήδη αναιρεσείοντος ως ανυποστήρικτη, Θ΄, για υπέρβαση δικαιοδοσίας, για τον ίδιο ως άνω λόγο, της απόρριψης δηλαδή της έφεσης του αναιρεσείοντος ως ανυποστήρικτης και Α΄, περί απόλυτης ακυρότητας της διαδικασίας στο ακροατήριο, η οποία προήλθε λόγω μη τηρήσεως των διατάξεων που καθορίζουν την εμφάνιση, την εκπροσώπηση και την υπεράσπιση του κατηγορουμένου και την άσκηση των δικαιωμάτων που του παρέχονται, στις περιπτώσεις και με τις διατυπώσεις που επιβάλλει ο νόμος, και περί ελλείψεως ακροάσεως, είναι αβάσιμες, καθόσον, κατά τα αναφερόμενα στην μείζονα πρόταση, μετά την κατάργηση της παρ. 4 του άρ. 501 ΚΠΔ, η έφεση του εκκαλούντος-κατηγορουμένου, εφόσον αυτός δεν εμφανίσθηκε ούτε εκπροσωπήθηκε από συνήγορο, κατά τη συζήτηση της υπόθεσής του στη μετ’ αναβολή ρητή δικάσιμο της 16<sup class="_superscript _idGenCharOverride-1">ης</sup> Ιανουαρίου 2020, κατά την οποία όφειλε, χωρίς κλήτευση, να εμφανισθεί, ορθά απορρίφθηκε ως ανυποστήρικτη, μη εφαρμοζομένης της παρ. 5 του άρ. 502 του Νέου ΚΠΔ, όπως αβάσιμα ο αναιρεσείων διατείνεται, πρωτίστως διότι από την παραδεκτή επισκόπηση των στοιχείων της δικογραφίας και ιδιαίτερα του αποσπάσματος της παραπάνω αναβλητικής απόφασης δεν προκύπτει να έχει περιληφθεί διάταξη τυπικά παραδεκτού της έφεσης. </p>
			<p class="ArticleNomologia_tag"><b class="_bold">ΚΑΤΑΣΤΑΣΗ ΑΝΑΓΚΗΣ</b></p>
			<p class="ArticleNomologia_NumberAndDate"><b class="_bold">Αριθμ. 732/2020 </b></p>
			<p class="ArticleNomologia_Composition_IDS">Προεδρεύων ο Αρεοπαγίτης <b class="_bold">Δ. Γεώργας,</b> Εισηγήτρια η Αρεοπαγίτης <b class="_bold">Μαρία Κουβίδου, </b>Εισαγγελεύς <b class="_bold">Ι. Ντογιάκος,</b> Δικηγόροι <b class="_bold">Λ. Μαργαρίτης, Σ. Νάστας, Κ. Ζήσης, Δ. Καραγιαννακίδης</b></p>
			<p class="ArticleNomologia_SummaryText"><b class="_bold">Απόρριψη ισχυρισμού περί συνδρομής καταστάσεως ανάγκης. Διαχρονικό δίκαιο: </b>Πότε συντρέχει κατάσταση ανάγκης και ποιες είναι οι προϋποθέσεις της. – Η επιχειρούμενη από τον δικαστικό επιμελητή αναγκαστική εκτέλεση εις βάρος του οφειλέτη που δεν εκπληρώνει για οποιονδήποτε λόγο την υποχρέωση στην οποία καταδικάσθηκε αποτελεί νόμιμη ενέργεια και όχι αναπότρεπτο κίνδυνο παράνομης προσβολής εννόμου αγαθού. – Με την διάταξη του άρ. 32 νΠΚ αντικαταστάθηκε ο όρος “βλάβη” από τον όρο “προσβολή”, ώστε να είναι σαφές ότι και στην περίπτωση αυτή ο καταλογισμός μπορεί να αρθεί όχι μόνο στα εγκλήματα βλάβης αλλά και στα εγκλήματα διακινδύνευσης. – Προϋπόθεση εφαρμογής του λόγου άρσης του αδίκου του άρ. 33 νΠΚ. – Ορθώς και αιτιολογημένως απερρίφθη ο αυτοτελής ισχυρισμός του πρώτου κατηγορουμένου «περί άρσης του αδίκου χαρακτήρα των πράξεών του που αίρει τον καταλογισμό», αφού α) η επιχειρούμενη από τον πολιτικώς ενάγοντα αναγκαστική εκτέλεση της τελεσίδικης δικαστικής απόφασης αποτελούσε νόμιμη ενέργεια και όχι αναπότρεπτο κίνδυνο προσβολής έννομου αγαθού, την οποία παράνομα εμπόδισαν οι κατηγορούμενοι, αρνούμενοι να ανοίξουν την θύρα και να επιτρέψουν την είσοδο στον δικαστικό επιμελητή, β) ακόμη και αν υποτεθεί ότι κινδύνευσε η σωματική ακεραιότητα του τρίτου κατηγορουμένου, που στάθηκε πίσω από την πόρτα, διαπράττοντας το αδίκημα της αντίστασης, ο ίδιος περιήγαγε τον εαυτό του σε κατάσταση κινδύνου, και συνεπώς ο κίνδυνος δεν ήταν ανυπαίτιος, γ) η ρίψη βομβών από τον πρώτο κατηγορούμενο δεν ήταν δικαιολογημένη ούτε αναγκαία διασωστική ενέργεια και δ) τα συγκρουόμενα έννομα αγαθά, δηλαδή αφενός μεν η ζωή και η σωματική ακεραιότητα των τρίτου, έκτου, έβδομου και όγδοου εκ των κατηγορουμένων, αφετέρου δε η ζωή και η σωματική ακεραιότητα του δικαστικού επιμελητή, του συνεργείου του και των παρισταμένων αστυνομικών, είναι ίσης αξίας.</p>
			<p class="_body_text">[…] Κατά τη διάταξη του άρ. 25 παρ. 1 του προϊσχύσαντος ΠΚ «1. Δεν είναι άδικη η πράξη που τελεί κάποιος, για να αποτρέψει παρόντα και αναπόφευκτο με άλλα μέσα κίνδυνο, ο οποίος απειλεί το πρόσωπο ή την περιουσία του ίδιου ή κάποιου άλλου χωρίς δική του υπαιτιότητα, αν η βλάβη που προκλήθηκε στον άλλο είναι σημαντικά κατώτερη κατά το είδος και τη σπουδαιότητα από τη βλάβη που απειλήθηκε». Ο ποινικός κώδικας ακολουθεί την αρχή της στάθμισης των εννόμων αγαθών ή του υπερέχοντος συμφέροντος και όταν συντρέχουν οι προϋποθέσεις αποκλείεται το άδικο της πράξης. Συντρέχει λοιπόν κατάσταση ανάγκης όταν υπάρχει κίνδυνος βλάβης ενός εννόμου αγαθού, προσώπου ή της περιουσίας, τον οποίο κίνδυνο ο δικαιούχος μόνο με την προσβολή, βλάβη ή διακινδύνευση ξένου αγαθού, σημαντικά κατώτερου κατά το είδος και τη σπουδαιότητα, μπορεί να αποφύγει. Προϋποθέσεις της κατάστασης ανάγκης αποτελούν: α) Παρών κίνδυνος, τέτοιος δε είναι ο αντικειμενικά υπαρκτός που άρχισε ή επίκειται αμέσως. Η επιχειρούμενη από το δικαστικό επιμελητή σε βάρος του οφειλέτη αναγκαστική εκτέλεση, που δεν εκπληρώνει για οποιονδήποτε λόγο την υποχρέωση στην οποία καταδικάστηκε, δεν εμπίπτει στην έννοια του κινδύνου, διότι η πράξη αυτή αποτελεί νόμιμη ενέργεια και όχι αναπότρεπτο κίνδυνο παράνομης προσβολής έννομου αγαθού. β) Κίνδυνος άλλως αναπότρεπτος, ήτοι κίνδυνος ο οποίος υπό τις συνθήκες της συγκεκριμένης περίπτωσης δεν μπορεί να αποτραπεί από τον απειλούμενο με άλλο τρόπο αλλά μόνο με την προσβολή του αλλότριου έννομου αγαθού. γ) Κίνδυνος στρεφόμενος κατά του προσώπου και της περιουσίας του. δ) Αναίτια κατάσταση ανάγκης. ε) Να μην υπάρχει καθήκον έκθεσης στον κίνδυνο. στ) Σκοπός αποτροπής του κινδύνου. ζ) Η βλάβη στο αλλότριο έννομο αγαθό να είναι σημαντικά κατώτερη κατ’ είδος και σπουδαιότητα από την απειληθείσα στο έννομο αγαθό που κινδύνευσε. Ομοίου περιεχομένου είναι και η αντίστοιχη διάταξη του άρ. 25 του νέου ΠΚ. Κατά δε το άρ. 32 παρ. 1 του προϊσχύσαντος ΠΚ «1. Δεν καταλογίζεται στο δράστη η πράξη που τελεί για να αποτρέψει παρόντα και αναπότρεπτο με άλλα μέσα κίνδυνο ο οποίος απειλεί χωρίς δική του υπαιτιότητα το πρόσωπο ή την περιουσία του ίδιου ή συγγενούς του, ανιόντος ή κατιόντος ή αδελφού ή συζύγου του αν η βλάβη που προκλήθηκε στον άλλον από την πράξη είναι κατά το είδος και τη σπουδαιότητα ανάλογη με τη βλάβη που απειλήθηκε». Η αντίστοιχη διάταξη του νέου ΠΚ ορίζει, ότι «1. Η πράξη δεν καταλογίζεται σε εκείνον που την τελεί για να αποτρέψει παρόντα και αναπότρεπτο με άλλα μέσα κίνδυνο, ο οποίος απειλεί χωρίς δική του υπαιτιότητα το πρόσωπο ή την περιουσία του ίδιου ή οικείου του, αν η προσβολή που προκλήθηκε στον άλλον από την πράξη είναι κατά το είδος και τη σπουδαιότητα ανάλογη με τη βλάβη που απειλήθηκε». </p>
			<p class="_body_text">Από τη σύγκριση των ανωτέρω διατάξεων προκύπτει ότι η μόνη αλλαγή που επήλθε στη διάταξη του άρ. 32 ΠΚ είναι ότι αντικαταστάθηκε ο όρος «βλάβη» από τον όρο «προσβολή» ώστε να είναι σαφές ότι και στην περίπτωση αυτή ο καταλογισμός μπορεί να αρθεί όχι μόνο στα εγκλήματα βλάβης αλλά και διακινδύνευσης. Εξάλλου, με το άρ. 33 του νέου ΠΚ, που ορίζει, ότι «Η πράξη δεν καταλογίζεται σε εκείνον που την τέλεσε, αν κατά την τέλεσή της αδυνατούσε να συμμορφωθεί προς το δίκαιο λόγω ανυπέρβλητου για τον ίδιο διλήμματος εξαιτίας σύγκρουσης καθηκόντων και η προσβολή που προκλήθηκε από την πράξη είναι κατά το είδος και τη σπουδαιότητα ανάλογη με την προσβολή που απειλήθηκε», περιγράφεται ως λόγος άρσης του άδικου χαρακτήρα της πράξης η αδυναμία αποφυγής του αδίκου <i class="_italics">[έτσι στο πρωτότυπο]</i>, υπό την προϋπόθεση ότι α) δράστης αδυνατούσε να συμμορφωθεί προς το δίκαιο λόγω ανυπέρβλητου για τον ίδιο διλήμματος εξαιτίας σύγκρουσης καθηκόντων και β) η προσβολή που προκλήθηκε από την πράξη να είναι κατά το είδος και τη σπουδαιότητα ανάλογη με την προσβολή που απειλήθηκε. […] </p>
			<p class="_body_text">ii) Η υπό στοιχείο ii αιτίαση, ότι η προσβαλλόμενη απόφαση απαιτεί για την κατάφαση της κατάστασης ανάγκης προσβολή αγαθού κατώτερης αξίας της διασωθείσας, ενώ κατά ρητή πρόβλεψη του νέου άρ. 32 ΠΚ αρκεί και βλάβη ανάλογη της προσβολής, είναι αβάσιμη, ως στηριζόμενη επί εσφαλμένης προϋπόθεσης, καθόσον κατά τα εκτιθέμενα στη μείζονα σκέψη οι προϋποθέσεις για την κατάφαση της κατάστασης ανάγκης που αίρει τον άδικο χαρακτήρα της πράξης (άρ. 25 του προϊσχύσαντος ΠΚ) δεν έχουν μεταβληθεί με το νέο ΠΚ, όπως εσφαλμένα υπολαμβάνουν οι αναιρεσείοντες, επικαλούμενοι τη διάταξη του άρ. 32 του νέου ΠΚ, η οποία αναφέρεται στην κατάσταση ανάγκης που αίρει τον καταλογισμό. Επίσης η αιτίαση περί εσφαλμένου αποκλεισμού της σύγκρουσης καθηκόντων ως λόγου άρσης του καταλογισμού, που προβλέπει η διάταξη του νέου άρ. 33 ΠΚ, λόγω της παραδοχής της απόφασης ότι οι κατηγορούμενοι «θεωρούσαν ιερό καθήκον και αποστολή να μη παραδώσουν το κτίριο», είναι απορριπτέα, ως ερειδόμενη επί εσφαλμένης προϋπόθεσης, αφού τέτοιος ισχυρισμός δεν είχε προταθεί και δεν εξετάστηκε. Ακόμη, όμως, και αν γίνει δεκτό, παρότι όλως αορίστως προβάλλεται ο ισχυρισμός με τον ανωτέρω λόγο της αίτησης αναίρεσης, ότι η πιο πάνω προσωπική αντίληψη των κατηγορουμένων ότι θεωρούσαν ιερό καθήκον να μην παραδώσουν το κτίριο, αποτελεί για τους ίδιους ανυπέρβλητο κώλυμα λόγω σύγκρουσης καθηκόντων και πάλι δεν αίρεται [ο] άδικος χαρακτήρας της πράξης της έκρηξης, αφού από τις παραδοχές της προσβαλλόμενης απόφασης συνάγεται, ότι η προσβολή που προκλήθηκε στους κατηγορουμένους από τη νόμιμη διαδικασία της αναγκαστικής εκτέλεσης, ήτοι η παράδοση των ακινήτων, δεν είναι κατά το είδος και τη σπουδαιότητα ανάλογη, αλλά σημαντικά κατώτερη σε σχέση με την προσβολή που απειλήθηκε, ήτοι τον κίνδυνο που προέκυψε σε βάρος των ανωτέρω αναφερομένων προσώπων, και ως εκ τούτου δεν μπορεί να θεμελιωθεί ο από το άρ. 33 του νέου ΠΚ λόγος άρσης του άδικου χαρακτήρα της ανωτέρω πράξης. iii) Η υπό στοιχείο iii αιτίαση περί ενδοιαστικής αιτιολογίας για την απόρριψη του αυτοτελούς ισχυρισμού περί κατάστασης ανάγκης, είναι αβάσιμη, διότι το Δικαστήριο της ουσίας ορθώς ερμήνευσε και εφάρμοσε τη διάταξη του άρ. 25 ΠΚ, χωρίς να την παραβιάσει ευθέως ή εκ πλαγίου με ασαφείς αντιφατικές ή ενδοιαστικές αιτιολογιών. Ειδικότερα, από τις με αριθμούς 1-5 στο σκεπτικό της προσβαλλόμενης απόφασης αναφερόμενες αιτιολογίες και επιχειρήματα (σελ. 104-106) για την απόρριψη του αυτοτελούς ισχυρισμού του πρώτου κατηγορουμένου <i class="_italics">[έτσι στο πρωτότυπο]</i>, διότι ενέργησε κατά τον προπεριγραφόμενο τρόπο φοβούμενος για τη ζωή των όπισθεν της υπό παραβίαση θύρας μοναχών, προκύπτει ότι το ανωτέρω Δικαστήριο με σαφείς και πλήρεις αιτιολογίες και επιχειρήματα δέχτηκε, ότι 1) η επιχειρούμενη από τον πολιτικώς ενάγοντα αναγκαστική εκτέλεση της αναφερόμενης τελεσίδικης δικαστικής απόφασης αποτελεί νόμιμη ενέργεια και όχι αναπότρεπτο κίνδυνο προσβολής έννομου αγαθού, την οποία παράνομα εμπόδισαν οι κατηγορούμενοι αρνούμενοι να ανοίξουν τη θύρα και να επιτρέψουν την είσοδο στο δικαστικό επιμελητή, ο δε τρίτος εξ αυτών για να παρεμποδίσει τη διαδικασία της αναγκαστικής εκτέλεσης στάθηκε πίσω από την πόρτα, διαπράττοντας το αδίκημα της αντίστασης, ασχέτως εάν δεν ασκήθηκε ποινική δίωξη εναντίον του για την πράξη αυτή, 2) ακόμη και υποτεθεί ότι κινδύνευσε η σωματική ακεραιότητα του τρίτου κατηγορουμένου, γεγονός που δεν αποδείχθηκε, ο ίδιος περιήγαγε τον εαυτό του σε κατάσταση κινδύνου και συνεπώς ο κίνδυνος δεν είναι ανυπαίτιος, δοθέντος ότι όλοι οι μοναχοί λαμβάνοντας την απόφαση να αποτρέψουν με κάθε τρόπο την πραγμάτωση της αναγκαστικής εκτέλεσης, αφενός γνώριζαν τον κίνδυνο στον οποίο περιήλθαν και αφετέρου ότι δεν μπορούσαν να τον αποφύγουν παρά μόνο με την προσβολή άλλου έννομου αγαθού, 3) και 4) η διασωστική ενέργεια (ρίψη βομβών) δεν ήταν δικαιολογημένη ούτε αναγκαία και 5) τα έννομα αγαθά που συγκρούονται και δη αφενός η ζωή και σωματική ακεραιότητα των τρίτου, έκτου έβδομου και όγδοου εκ των κατηγορουμένων και αφετέρου η ζωή και σωματική ακεραιότητα, του δικαστικού επιμελητή, του συνεργείου του και των παρισταμένων αστυνομικών είναι ίσης αξίας και συνεπώς η βλάβη που απειλήθηκε δεν ήταν κατώτερη κατ’ είδος, από την προσβληθείσα, αλλά ούτε και κατά σπουδαιότητα. Από τα ανωτέρω συνάγεται ότι απορρίφθηκε ο πιο πάνω αυτοτελής ισχυρισμός με την κύρια αιτιολογία, που αναφέρεται με τον αριθμό 1, ότι η επιχειρούμενη από τον πολιτικώς ενάγοντα αναγκαστική εκτέλεση της αναφερόμενης τελεσίδικης δικαστικής απόφασης αποτελεί νόμιμη ενέργεια και όχι αναπότρεπτο κίνδυνο προσβολής έννομου αγαθού και συνεπώς ελλείψει άμεσου και αναπότρεπτου κινδύνου προσβολής έννομου αγαθού δεν βρίσκει έδαφος εφαρμογής η διάταξη του άρ. 25 ΠΚ, η δε επάλληλη αιτιολογία και τα ενισχυτικά επιχειρήματα στα επιμέρους σκέλη της απορριπτικής κρίσης του Δικαστηρίου, που περιλαμβάνονται ανωτέρω με αριθμούς 2-5, δεν καθιστούν ενδοιαστική τη συνολική αιτιολογία απόρριψης του ανωτέρω ισχυρισμού. iv) H υπό στοιχείο (iv) αιτίαση περί έλλειψης αιτιολογίας ως προς το δόλο για τα αδικήματα της έκρηξης και της κατοχής εκρηκτικών βομβών, είναι αβάσιμη, καθόσον αν και δεν απαιτείται για την πρώτη πράξη ιδιαίτερη αιτιολογία του δόλου, το Δικαστήριο περιέλαβε εκτενείς παραδοχές στις σελίδες 102-104, ενώ για την δεύτερη πράξη αιτιολογείται επαρκώς η προ του νέου ΠΚ υπερχειλής υποκειμενική υπόσταση, με τις αναφορές στην «προετοιμασία» και «πρόθεση εκ των προτέρων να χρησιμοποιηθούν αυτοσχέδιες μολότοφ» και «στην προειλημμένη απόφαση να τις χρησιμοποιήσει (ο πρώτος αναιρεσείων) για να προξενήσει έκρηξη» (σελ. 102-103). Επομένως, ο πέμπτος λόγος της αίτησης αναίρεσης, από το άρ. 510 παρ. 1 στοιχ. Δ΄, Ε΄ του ΚΠΔ, είναι αβάσιμος στο σύνολό του. […] </p>
			<p class="ArticleNomologia_tag"><b class="_bold">ΚΛΟΠΗ</b></p>
			<p class="ArticleNomologia_NumberAndDate"><b class="_bold">Αριθμ. 1332/2018</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Μαρία Χυτήρογλου,</b> Εισηγητής ο Αρεοπαγίτης <b class="_bold">Γ. Παπαηλιάδης,</b> Εισαγγελεύς <b class="_bold">Π. Καραγιάννης, </b>Δικηγόροι <b class="_bold">Δ. Βέρρας, Γ. Κάβουρας</b></p>
			<p class="ArticleNomologia_SummaryText"><b class="_bold">Παράσταση της ΔΕΔΔΗΕ Α.Ε. ως πολιτικώς ενάγουσας λόγω ηθικής βλάβης από κλοπή ηλεκτρικής ενέργειας ιδιαίτερα μεγάλης αξίας κατ’ εξακολούθησιν: </b>Στοιχεία αντικειμενικής και υποκειμενικής υπόστασης της κλοπής. – Η αξία του αντικειμένου της κλοπής δεν αποτελεί στοιχείο της αντικειμενικής υπόστασης του αδικήματος. – Εφόσον η κλοπή δεν χαρακτηρίσθηκε ως ιδιαιτέρως μεγάλης αξίας, όρος που αποτελεί επιβαρυντική περίσταση και κρίνεται ανελέγκτως από το δικαστήριο της ουσίας, δεν απαιτείται ειδικότερος προσδιορισμός της αξίας του πράγματος που αφαιρέθηκε παράνομα. – Έννοια εγκλήματος κατ’ εξακολούθησιν (άρ. 98 παρ. 1 πΠΚ). – Πότε υπάρχει απόλυτη ακυρότητα κατ’ άρ. 171 αριθμ. 2 πΚΠΔ λόγω παράνομης παράστασης του πολιτικώς ενάγοντος στην επ’ ακροατηρίω διαδικασία. – Εκείνος που δικαιούται χρηματική ικανοποίηση λόγω ηθικής βλάβης ή ψυχικής οδύνης κατά τον ΑΚ μπορεί κατ’ εξαίρεσιν να υποβάλει την απαίτησή του στο ποινικό δικαστήριο χωρίς έγγραφη προδικασία (άρ. 68 παρ. 2 πΚΠΔ). – Η παράσταση πολιτικής αγωγής πρέπει να δηλωθεί νομοτύπως πριν από την έναρξη της αποδεικτικής διαδικασίας ενώπιον του πρωτοβαθμίου δικαστηρίου και όχι για πρώτη φορά στο Εφετείο, άλλως υπάρχει απόλυτη ακυρότητα της διαδικασίας. – Το απαράδεκτο της πολιτικής αγωγής λόγω μη καταβολής του κατ’ άρ. 63 εδ. β΄ ΚΠΔ παραβόλου, είτε κατά την προδικασία είτε το αργότερο μέχρι την έναρξη της αποδεικτικής διαδικασίας στο πρωτοβάθμιο δικαστήριο, καθιστά παράνομη την παράσταση του πολιτικώς ενάγοντος, επερχομένης εντεύθεν απολύτου ακυρότητος της διαδικασίας στο ακροατήριο, η οποία ιδρύει τον κατ’ άρ. 510 παρ. 1 στοιχ. Α΄ πΚΠΔ λόγο αναιρέσεως. – Άνευ απολύτου ακυρότητος παρέστη ως πολιτικώς ενάγουσα η ΔΕΔΔΗΕ Α.Ε. λόγω της ηθικής βλάβης, την οποία υπέστη στο κύρος, την φήμη και την αξιοπιστία της από την αξιόποινη πράξη της κλοπής ηλεκτρικής ενέργειας ιδιαίτερα μεγάλης αξίας κατ’ εξακολούθησιν, που τέλεσε ο κατηγορούμενος-αναιρεσείων, αφού νομιμοποιούνταν ενεργητικώς ως καθολική διάδοχος, υπεισελθούσα αυτοδικαίως από της διαδοχής σε όλα τα δικαιώματα, τις υποχρεώσεις και τις έννομες σχέσεις της ΔΕΗ Α.Ε. που αφορούν τον εισφερόμενο κλάδο της Διανομής Ηλεκτρικής Ενέργειας και την Διεύθυνση Διαχειρίσεως Νησιών, ως εκ τούτου δε αμέσως παθούσα από την εν λόγω πράξη. – Ορθώς και αιτιολογημένως απερρίφθη ο ισχυρισμός του κατηγορουμένου περί εφαρμογής του άρ. 384 παρ. 3 πΠΚ, αφού αφενός μεν ο διακανονισμός οφειλής ποσού 105.276,41 ευρώ της εταιρείας του έναντι της ΔΕΗ με δοσοποίηση (59 δόσεις από 15.6.2015 έως και 15.5.2020), καίτοι εξυπηρετείται κανονικά μέχρι σήμερα και έχει χορηγηθεί επ’ αυτού στην ΔΕΗ Α.Ε. από 11.5.2020 εγγυητική επιστολή ποσού 125.000 ευρώ, με βάση την οποία η εγγυοδότρια Τράπεζα εγγυάται την πιστή τήρηση των όρων διακανονισμού πληρωμής της επίδικης οφειλής, είναι άδηλο επί του παρόντος αν θα συνεχισθεί να εξυπηρετείται μέχρι την οριστική εξόφληση των δόσεων, αφετέρου δε η χορηγηθείσα εγγυητική επιστολή δεν ισοδυναμεί με πλήρη ικανοποίηση του παθόντος, κατά κεφάλαιο και τόκους, με συνέπεια να μην συντρέχει περίπτωση εφαρμογής της διάταξης του άρ. 384 παρ. 3 πΠΚ.</p>
			<p class="_body_text">[…] Κατά τη διάταξη του άρ. 372 παρ. 1 και 2 του ΠΚ όποιος αφαιρεί ξένο (ολικά ή εν μέρει) κινητό πράγμα από την κατοχή άλλου με σκοπό να το ιδιοποιηθεί παράνομα, τιμωρείται με φυλάκιση τουλάχιστον τριών μηνών και αν το αντικείμενο της κλοπής είναι ιδιαίτερα μεγάλης αξίας με φυλάκιση τουλάχιστον δύο ετών. Κινητό πράγμα θεωρείται κατά τον Κώδικα και η ενέργεια του ηλεκτρισμού, του ατμού και κάθε άλλη ενέργεια. Κατά την έννοια της διατάξεως αυτής, η οποία προστατεύει το δικαίωμα της ιδιοκτησίας, για την στοιχειοθέτηση του εγκλήματος της κλοπής απαιτείται να αφαιρέσει ο δράστης με θετική ενέργεια, από την κατοχή άλλου ξένο ολικά ή εν μέρει κινητό πράγμα, με σκοπό να το ιδιοποιηθεί παράνομα. Η αξία του αντικειμένου της κλοπής δεν αποτελεί στοιχείο της αντικειμενικής υποστάσεώς της και εφόσον αυτή δεν χαρακτηρίσθηκε ως κλοπή αντικειμένου ιδιαίτερα μεγάλης αξίας, πράγμα που αποτελεί επιβαρυντική περίσταση του εγκλήματος αυτού και κρίνεται ανελέγκτως από το δικαστήριο της ουσίας, δεν απαιτείται ειδικότερος προσδιορισμός της αξίας του πράγματος που παράνομα αφαιρέθηκε (ΑΠ 765/2017, ΑΠ 1156/2015). Ακόμη, από τη διάταξη του άρ. 98 του ΠΚ προκύπτει ότι “κατ’ εξακολούθηση έγκλημα” είναι εκείνο το οποίο τελείται από το ίδιο πρόσωπο και απαρτίζεται από περισσότερες ομοειδείς πράξεις, διακρινόμενες χρονικά μεταξύ τους και προσβάλλουν το ίδιο έννομο αγαθό και κάθε μία περιέχει τα στοιχεία ενός και του αυτού εγκλήματος, συνδέονται δε μεταξύ τους με την ταυτότητα της, προς εκτέλεσή τους, αποφάσεως (ΑΠ 830/2017, ΑΠ 1315/2016).</p>
			<p class="_body_text">Εξάλλου, κατά το άρ. 63 εδ. β΄ και γ΄ του ΚΠΔ, όπως το εδάφιο β΄ προστέθηκε με το άρ. 34 παρ. 3 του Ν. 3346/2005, αντικαταστάθηκε από 8.6.2008 με το άρ. 69 παρ. 2 του Ν. 3659/2008 και έκτοτε ισχύει, «ως τέλος πολιτικής αγωγής, με ποινή το απαράδεκτο αυτής, ορίζεται το ποσό των δέκα (10) ευρώ, που καταβάλλεται εφάπαξ με παράβολο υπέρ του Δημοσίου, είτε κατά την προδικασία, είτε κατά την κύρια διαδικασία και καλύπτει την παράσταση του πολιτικώς ενάγοντος, μέχρι την έκδοση αμετάκλητης αποφάσεως. Το ύψος του ανωτέρω τέλους αναπροσαρμόζεται με κοινή απόφαση των Υπουργών Οικονομίας και Οικονομικών και Δικαιοσύνης». Ήδη δε, σύμφωνα με την παρ. 3 της Υ.Α. 123827/23.12.2010 (ΦΕΚ Β΄ 1991/23.12.2010), η οποία άρχισε να ισχύει ένα μήνα μετά τη δημοσίευσή της, το τέλος της πολιτικής αγωγής αναπροσαρμόσθηκε από δέκα (10) σε πενήντα (50) ευρώ. Περαιτέρω, σύμφωνα με τη διάταξη του άρ. 171 παρ. 2 του ΚΠΔ, απόλυτη ακυρότητα, που δημιουργεί τον προβλεπόμενο από το άρ. 510 παρ. 1 στοιχ. Α΄ του ΚΠΔ, λόγο αναιρέσεως, η οποία λαμβάνεται υπόψη αυτεπαγγέλτως σε κάθε στάδιο της διαδικασίας, ακόμη και στον Άρειο Πάγο, επιφέρει και η παράνομη παράσταση του πολιτικώς ενάγοντος στη διαδικασία στο ακροατήριο. Τέτοια ακυρότητα υπάρχει μόνον, όταν δεν συντρέχουν στο πρόσωπο του πολιτικώς ενάγοντος οι όροι της ενεργητικής ή παθητικής νομιμοποιήσεως για την άσκηση της πολιτικής αγωγής, σύμφωνα με τις διατάξεις των άρ. 63 και 64 του ΚΠΔ, καθώς και όταν παραβιάσθηκε η διαδικασία, που έπρεπε να τηρηθεί σχετικά με τον τρόπο και τον χρόνο ασκήσεως και υποβολής αυτής (πολιτικής αγωγής) κατά το άρ. 68 του ΚΠΔ (ΟλΑΠ 762/1992), ο οποίος εξικνείται μέχρι την έναρξη της αποδεικτικής διαδικασίας ενώπιον του πρωτοβαθμίου ποινικού δικαστηρίου. Ειδικότερα, από το άρ. 68 παρ. 2 του ΚΠΔ, με το οποίο ορίζεται, ότι «κατ’ εξαίρεση, εκείνος που κατά τον αστικό κώδικα δικαιούται χρηματική ικανοποίηση εξαιτίας ηθικής βλάβης ή ψυχικής οδύνης, μπορεί να υποβάλει την απαίτησή του στο ποινικό δικαστήριο, ωσότου αρχίσει η αποδεικτική διαδικασία, χωρίς έγγραφη προδικασία», σε συνδυασμό με τα προεκτεθέντα, προκύπτει ότι η παράσταση πολιτικής αγωγής πρέπει να δηλωθεί νομοτύπως πριν από την έναρξη της αποδεικτικής διαδικασίας ενώπιον του πρωτοβαθμίου δικαστηρίου και όχι για πρώτη φορά στο Εφετείο, άλλως υπάρχει απόλυτη ακυρότητα της διαδικασίας. Με βάση τα προεκτεθέντα, το απαράδεκτο της πολιτικής αγωγής, λόγω μη καταβολής του προαναφερθέντος παραβόλου, που προβλέπεται από το άρ. 63 εδ. β΄ του ΚΠΔ, ως τέλους πολιτικής αγωγής, είτε κατά την προδικασία, είτε το αργότερο μέχρι την έναρξη της αποδεικτικής διαδικασίας στο πρωτοβάθμιο δικαστήριο, καθιστά την παράσταση της πολιτικής αγωγής (από της κατά την 8.6.2008 καθιερώσεως του σχετικού απαραδέκτου και εφεξής) παράνομη, επερχομένης, εντεύθεν, απόλυτης ακυρότητας της διαδικασίας στο ακροατήριο, που συνιστά τον, από το άρ. 510 παρ. 1 στοιχ. Α΄ του ΚΠΔ, λόγο αναιρέσεως (ΑΠ 651/2018, ΑΠ 86/2018).</p>
			<p class="_body_text">Στην προκειμένη περίπτωση, όπως προκύπτει από την παραδεκτή, για τις ανάγκες ελέγχου του αναιρετικού λόγου, επισκόπηση της υπ’ αριθμ. 39986/2016 καταδικαστικής αποφάσεως του πρωτοβαθμίου Ε΄ Τριμελούς Πλημμελειοδικείου Αθηνών, μετά την εκφώνηση των στοιχείων της ταυτότητας του κατηγορουμένου και πριν την έναρξη της αποδεικτικής διαδικασίας ενώπιον του εν λόγω Δικαστηρίου εμφανίσθηκε ο δικηγόρος Αθηνών […] και δήλωσε ότι δυνάμει του αποσπάσματος πρακτικών της […] με αριθμό απόφασης […] Συνεδρίασης του Δ.Σ. της ΔΕΔΔΗΕ Α.Ε., εξουσιοδοτείται να δηλώσει παράσταση πολιτικής αγωγής στο όνομα και διά λογαριασμό της ως άνω εγκαλούσας εταιρείας κατά του προαναφερομένου κατηγορουμένου και ζήτησε να υποχρεωθεί να της καταβάλει σαράντα τέσσερα (44) ευρώ με επιφύλαξη, ως χρηματική ικανοποίησή της για την ηθική βλάβη, που έχει υποστεί λόγω του αδικήματος, κατέθεσε δε το υπ’ αριθμ. 4108703 παράβολο του Δημοσίου και δήλωσε ότι παρίσταται αυτοπροσώπως. Κατά της παραστάσεως αυτής δεν προβλήθηκε αντίρρηση. Μετά την καταδίκη του κατηγορουμένου το πρωτοβάθμιο Δικαστήριο δέχθηκε την αίτηση της πολιτικώς ενάγουσας και υποχρέωσε τον τελευταίο να καταβάλει σ’ αυτήν το χρηματικό ποσό των 44 ευρώ ως χρηματική ικανοποίηση για την ηθική βλάβη που υπέστη από το αδίκημα. Επίσης, από τη διάταξη του άρ. 384 παρ. 3 του ΠΚ, όπως το άρθρο αυτό αντικαταστάθηκε από το άρ. 6 παρ. 1 του Ν. 3904/2010, προκύπτει ότι ο υπαίτιος των πλημμελημάτων, που προβλέπονται, μεταξύ των άλλων, και στο άρ. 372, απαλλάσσεται από κάθε ποινή, αν μέχρι το τέλος της αποδεικτικής διαδικασίας στο πρωτοβάθμιο δικαστήριο αποδώσει το πράγμα και δηλώσει ο παθών ή οι κληρονόμοι του, ότι δεν έχουν άλλη αξίωση από την πράξη ή ικανοποιήσει εντελώς τον ζημιωθέντα, καταβάλλοντας αποδεδειγμένα ή κατά δήλωση του παθόντος ή των κληρονόμων του το κεφάλαιο και τους τόκους υπερημερίας.</p>
			<p class="_body_text">Στην προκειμένη περίπτωση, όπως προκύπτει από την παραδεκτή επισκόπηση των πρακτικών και της προσβαλλομένης ως άνω καταδικαστικής αποφάσεως του δικαστηρίου της ουσίας, καθώς και αυτών του πρωτοβαθμίου δικαστηρίου, ο συνήγορος υπερασπίσεως του κατηγορουμένου-εκκαλούντος-αναιρεσείοντος, αφού ζήτησε και έλαβε τον λόγο από την Πρόεδρο, πρόβαλε την εκ της διατάξεως του άρ. 384 παρ. 3 του ΠΚ ένσταση του εντολέα του και δήλωσε ότι ο κατηγορούμενος έχει δοσοποιήσει το οφειλόμενο ποσό και πληρώνει τις δόσεις, επίσης ότι υπολείπονται δόσεις μέχρι την τελική εξόφληση, γεγονός που επιβεβαίωσε και ο πληρεξούσιος δικηγόρος της πολιτικώς ενάγουσας. Στην συνέχεια το Δικαστήριο της ουσίας, απέρριψε την σχετική ένσταση του κατηγορουμένου-αναιρεσείοντος, με την εξής, κατά πιστή μεταφορά, αιτιολογία: «Κατόπιν αίτησης της εταιρείας του κατηγορουμένου, έγινε δοσοποίηση της οφειλής σε 59 μηνιαίες δόσεις, αρχής γενομένης από την 15.6.2015, η δε τελευταία δόση είναι καταβλητέα την 15.5.2020. Μέχρι σήμερα οι απαιτητές δόσεις καταβάλλονται κανονικά». Περαιτέρω αποδείχθηκε, ότι η εταιρεία «… στις 11.5.2015 χορήγησε στη ΔΕΗ την υπό αυτή ημερομηνία υπ’ αριθμ. … 12469 εγγυητική επιστολή της … ποσού 125.000 ευρώ, με βάση την οποίαν η ανωτέρω Τράπεζα εγγυάται την πιστή τήρηση των όρων διακανονισμού πληρωμής της επίδικης οφειλής. Εντούτοις, δεδομένου ότι αφενός μεν η καταβολή των δόσεων συνεχίζεται και είναι άδηλο επί του παρόντος, αν η εταιρεία θα συνεχίσει να είναι συνεπής στην πληρωμή όλων των δόσεων μέχρι την οριστική εξόφλησή τους, αφετέρου δε η χορηγηθείσα εγγυητική επιστολή δεν ισοδυναμεί με πλήρη ικανοποίηση του παθόντος, κατά κεφάλαιο και τόκους, δεν συντρέχει περίπτωση εφαρμογής του άρ. 384 παρ. 3 του ΠΚ και τα αντίθετα υποστηριζόμενα από τον κατηγορούμενο είναι αβάσιμα και πρέπει να απορριφθεί η σχετική ένσταση του κατηγορουμένου ως αβάσιμη».</p>
			<p class="_body_text">Κατά τη διάταξη του άρ. 123 παρ. 3 του Ν. 4001/2011: «Η ΔΕΔΔΗΕ Α.Ε. υποκαθίσταται, ανεξαρτήτως γενέσεώς τους, σε όλα εν γένει τα δικαιώματα, τις υποχρεώσεις και τις έννομες σχέσεις της Δ.Ε.Η. Α.Ε. που αφορούν τον εισφερόμενο κλάδο, περιλαμβανομένων και αυτών που αφορούν τόσο το Προσωπικό που συνταξιοδοτήθηκε προ της 31.12.2011 και απασχολούνταν στη δραστηριότητα του Κλάδου Διαμονής, όσο και το μεταφερόμενο κατά το άρθρο 125 Προσωπικό, και απολαμβάνει των φορολογικών προνομίων και ατελειών που είχαν θεσπισθεί υπέρ της Δ.Ε.Η. Α.Ε. Η μεταβίβαση αυτή εξομοιώνεται με καθολική διαδοχή και από την ημερομηνία της καταχωρήσεως στο μητρώο Ανωνύμων Εταιρειών της σχετικής εγκριτικής αποφάσεως, η Δ.Ε.Η. Α.Ε. απαλλάσσεται από κάθε υποχρέωση έναντι οποιουδήποτε τρίτου, περιλαμβανομένου του Δημοσίου και των ασφαλιστικών ταμείων, ως προς τις οποίες υποκαθίσταται κατά τα ανωτέρω η ΔΕΔΔΗΕ Α.Ε. Ομοίως η ΔΕΔΔΗΕ Α.Ε. απαλλάσσεται και από υποχρεώσεις, τίτλους ή δικαιώματα που τυχόν είναι αμεταβίβαστα, με νόμο ή σύμβαση, ή αφορούν τα πάγια των δικτύων που παραμένουν στην κυριότητα της Δ.Ε.Η. Α.Ε. Οποιοσδήποτε λογιστικός ή φορολογικός χειρισμός διενεργήθηκε από την Δ.Ε.Η. Α.Ε. που αφορά τον Κλάδο Διανομής και ενέχει μελλοντικά οφέλη ή βάρη, μεταφέρεται συνεπεία της αποσχίσεως στην ΔΕΔΔΗΕ Α.Ε. προς όφελος ή βάρος αυτής». Κατά δε την παρ. 4 του ιδίου άρθρου: «Οι εκκρεμείς δίκες συνεχίζονται αυτοδικαίως από τη ΔΕΔΔΗΕ Α.Ε., χωρίς να διακόπτονται βιαίως και να απαιτείται για την συνέχιση ή την επανάληψή τους οποιαδήποτε διατύπωση ή δήλωση εκ μέρους της». Τέλος, κατά το άρ. 127: «“Αρμοδιότητες του Διαχειριστή του ΕΔΔΗΕ (Άρθρο 25 της Οδηγίας 2009/72/ΕΚ)”: 1. Η ΔΕΔΔΗΕ Α.Ε. είναι υπεύθυνη για την ανάπτυξη, την λειτουργία και την συντήρηση, υπό οικονομικούς όρους του ΕΔΔΗΕ ώστε να διασφαλίζεται η αξιόπιστη, αποδοτική και ασφαλής λειτουργία του, καθώς και η μακροπρόθεσμη ικανότητά του να ανταποκρίνεται σε εύλογες ανάγκες ηλεκτρικής ενέργειας, λαμβάνοντας τη δέουσα μέριμνα για το περιβάλλον και την ενεργητική αποδοτικότητα, καθώς και για την διασφάλιση, κατά τον πλέον οικονομικό, διαφανή, άμεσο και αμερόληπτο τρόπο, της προσβάσεως των χρηστών στο ΕΔΔΗΕ, προκειμένου να ασκούν τις δραστηριότητές τους, σύμφωνα με την Άδεια Διαχειρίσεως του ΕΔΔΗΕ που της χορηγείται κατά τις διατάξεις του παρόντος Νόμου και σύμφωνα με τον Κώδικα Διαχειρίσεως του ΕΔΔΗΕ. 2. Πέραν των όσων ορίζονται στην Άδεια Διαχειρίσεως του ΕΔΔΗΕ, η ΔΕΔΔΗΕ Α.Ε., ο Διαχειριστής, υποχρεούται ειδικότερα να διασφαλίζει: (α) Την αξιοπιστία και την ασφάλεια του ΕΔΔΗΕ, λαμβάνοντας παραλλήλως κατάλληλα μέτρα για την προστασία του περιβάλλοντος. (β) Τη διατήρηση τεχνικά άρτιου και οικονομικά αποδοτικού ΕΔΔΗΕ. (γ) Την τήρηση των τεχνικών προδιαγραφών και απαιτήσεων σχεδιασμού, λειτουργίας και συντηρήσεως του Δικτύου και να μεριμνά για την επίτευξη των στόχων αποδόσεως για τη δραστηριότητα της Διανομής, όσον αφορά μεταξύ άλλων στις απώλειες, στην αξιοπιστία τροφοδοτήσεως, στην ποιότητα τάσεως και στην ποιότητα εξυπηρετήσεως των Πελατών, όπως καθορίζονται στον Κώδικα Διαχειρίσεως του ΕΔΔΗΕ. (δ) Την πρόσβαση στο ΕΔΔΗΕ των κατόχων αδειών Παραγωγής, καθώς και των Παραγωγών που εξαιρούνται υπό την υποχρέωση λήψεώς της, των Προμηθευτών και των Πελατών, σύμφωνα με τους όρους, τις προϋποθέσεις και τα τιμολόγια που καθορίζονται στον Κώδικα Διαχειρίσεως του ΕΔΔΗΕ. (ε) Διασφαλίζει την σύνδεση με το ΕΔΔΗΕ όσων το ζητούν σύμφωνα με τους όρους, τις προϋποθέσεις και τα τιμολόγια που καθορίζονται στον Κώδικα Διαχειρίσεως του ΕΔΔΗΕ. (στ) Διασφαλίζει την προμήθεια, εγκατάσταση, συντήρηση, καλή λειτουργία και αντικατάσταση των μετρητικών διατάξεων που εγκαθίστανται στο ΕΔΔΗΕ, σύμφωνα με τις διατάξεις του Κώδικα Διαχειρίσεως του ΕΣΜΗΕ, του Κώδικα Διαχειρίσεως του ΕΔΔΗΕ και τους όρους της Άδειας Διαχειρίσεως του ΕΔΔΗΕ, καθώς και την συλλογή των σχετικών μετρήσεων».</p>
			<p class="_body_text">Περαιτέρω, όπως προκύπτει από τα πρακτικά της δίκης, που είναι ενσωματωμένα στην προσβαλλομένη απόφαση, κατά την συζήτηση της υποθέσεως αυτής ενώπιον του δευτεροβαθμίου Α΄ Τριμελούς Εφετείου (Πλημμελημάτων) Αθηνών, εμφανίσθηκε και πάλι διά του πληρεξουσίου της δικηγόρου […] η ανωτέρω εταιρεία «ΔΕΔΔΗΕ Α.Ε.» και επανέλαβε τη δήλωση παράστασης πολιτικής αγωγής, δηλώνοντας ότι παρίσταται ως πολιτικώς ενάγουσα η εν λόγω εταιρεία σύμφωνα με την υπ’ αριθμ. 1287 απόφαση της 11<sup class="_superscript _idGenCharOverride-1">ης</sup>/15.6.2017 συνεδρίασης του Δ.Σ., ως, όπως προκύπτει από την παραδεκτή επισκόπησή της, καθολική διάδοχος της ΔΕΗ Α.Ε., υπεισελθούσα αυτοδικαίως από της διαδοχής σε όλα τα δικαιώματα, υποχρεώσεις και έννομες σχέσεις της τελευταίας, που αφορούν στον εισφερόμενο κλάδο της διανομής και τη Διεύθυνση Διαχείριση Νήσων, λόγω της ηθικής βλάβης, την οποίαν υπέστη στο κύρος, την φήμη και την πελατεία της. </p>
			<p class="_body_text">Κατά της παράστασης αυτής προβλήθηκαν αντιρρήσεις από τον συνήγορο υπερασπίσεως του κατηγορουμένου και ζήτησε την αποβολή της πολιτικής αγωγής, ελλείψει, κατά τους ισχυρισμούς του, ενεργητικής νομιμοποιήσεως, διατεινόμενος, κατά λέξη, τα εξής: «Ένσταση αποβολής πολιτικής αγωγής για την καταχώρηση στα πρακτικά κατ’ άρθρο 141 παρ. 2 του ΚΠΔ. Έλλειψη ενεργητικής νομιμοποίησης της ΔΕΔΔΗΕ Α.Ε. για δήλωση παράστασης πολιτικής αγωγής σε ποινικό δικαστήριο. </p>
			<p class="_body_text"><i class="_italics">Νομικό σκέλος.</i> Άρ. 123 Ν. 4001/2011 – Νομικός και λειτουργικός διαχωρισμός της δραστηριότητας Διανομής Ηλεκτρικής Ενέργειας (Άρ. 24 της Οδηγίας 2009/72/ΕΚ). Παρ. 2. Η απόσχιση του ως άνω κλάδου πραγματοποιείται με τη διαδικασία και τους όρους του παρόντος νόμου, των άρ. 68 έως 79 του Ν. 2190/1920, καθώς και των άρ. 1 έως και 5 του Ν. 2166/1993 με ανάλογη εφαρμογή των παρεκκλίσεων που προβλέπονται από το άρ. 98. Για τους σκοπούς του παρόντος ως Κλάδος Διανομής νοείται η ομώνυμη αυτόνομη οργανωμένη λειτουργική μονάδα Γενική Διεύθυνση Διανομής της ΔΕΗ Α.Ε. μαζί με τη Διεύθυνση Διαχείρισης Νησιών της ΔΕΗ Α.Ε., συμπεριλαμβανομένων των περιουσιακών στοιχείων της ΔΕΗ Α.Ε. και των συναφών με αυτά απαιτήσεων και υποχρεώσεων, που εμπίπτουν στην αρμοδιότητα των ως άνω Μονάδων, με εξαίρεση τα ακίνητα και τα πάγια στοιχεία του Δικτύου Διανομής και του Δικτύου των Μη Διασυνδεδεμένων Νησιών. Παρ. 3. Η ΔΕΔΔΗΕ Α.Ε. υποκαθίσταται ανεξαρτήτως του χρόνου γενέσεώς τους, σε όλα τα εν γένει δικαιώματα, τις υποχρεώσεις και τις έννομες σχέσεις της ΔΕΗ Α.Ε. Η μεταβίβαση αυτή εξομοιώνεται με καθολική διαδοχή και από την ημερομηνία καταχώρησης στο μητρώο Ανωνύμων Εταιρειών της σχετικής εγκριτικής απόφασης, η ΔΕΗ Α.Ε. απαλλάσσεται από κάθε υποχρέωση έναντι οποιουδήποτε τρίτου, περιλαμβανομένου του Δημοσίου και των ασφαλιστικών ταμείων, ως προς τις οποίες υποκαθίσταται κατά τα ανωτέρω η ΔΕΔΔΗΕ Α.Ε. Ομοίως η ΔΕΔΔΗΕ Α.Ε. απαλλάσσεται και από υποχρεώσεις, τίτλους ή δικαιώματα που τυχόν είναι αμεταβίβαστα, με νόμο ή σύμβαση, ή αφορούν τα πάγια των δικτύων που παραμένουν στην κυριότητα της ΔΕΗ Α.Ε. Άρ. 127 Νόμου 4001/2011. Αρμοδιότητες του Διαχειριστή του ΕΔΔΗΕ (Άρ. 25 της Οδηγίας 2009/72/ΕΚ). Παρ. 1. Η ΔΕΔΔΗΕ Α.Ε. είναι υπεύθυνη για την ανάπτυξη, την λειτουργία και την συντήρηση, υπό οικονομικούς όρους του ΕΔΔΗΕ ώστε να διασφαλίζεται η αξιόπιστη, αποδοτική και ασφαλής λειτουργία του, καθώς και η μακροπρόθεσμη ικανότητά του να ανταποκρίνεται σε εύλογες ανάγκες ηλεκτρικής ενέργειας, λαμβάνοντας τη δέουσα μέριμνα για το περιβάλλον και την ενεργειακή αποδοτικότητα, καθώς και για τη διασφάλιση, κατά τον πλέον οικονομικό, διαφανή, έμμεσο και αμερόληπτο τρόπο, της πρόσβασης των χρηστών στο ΕΔΔΗΕ, προκειμένου να ασκούν τις δραστηριότητές τους, σύμφωνα με την Άδεια Διαχείρισης του ΕΔΔΗΕ που της χορηγείται κατά τις διατάξεις του παρόντος νόμου και σύμφωνα με τον Κώδικα Διαχείρισης του ΕΔΔΗΕ. Άρ. 63 ΚΠΔ. Η πολιτική αγωγή για την αποζημίωση και την αποκατάσταση από το έγκλημα και για την χρηματική ικανοποίηση λόγω ηθικής βλάβης ή ψυχικής οδύνης μπορεί να ασκηθεί στο ποινικό δικαστήριο από τους δικαιούμενους σύμφωνα με τον Αστικό Κώδικα, εφαρμόζεται δε αναλόγως η παράγραφος 3 του άρθρου 340. Ως τέλος πολιτικής αγωγής, με ποινή το απαράδεκτο αυτής, ορίζεται το ποσό των σαράντα (40) ευρώ, που καταβάλλεται εφάπαξ με παράβολο υπέρ του Δημοσίου είτε κατά την προδικασία είτε κατά την κύρια διαδικασία και καλύπτει την παράσταση του πολιτικώς ενάγοντος μέχρι την έκδοση αμετάκλητης απόφασης. Άρ. 932 ΑΚ. Σε περίπτωση αδικοπραξίας, ανεξάρτητα από την αποζημίωση για την περιουσιακή ζημία, το δικαστήριο μπορεί να επιδικάσει εύλογη κατά την κρίση του χρηματική ικανοποίηση λόγω ηθικής βλάβης. Αυτό ισχύει ιδίως για εκείνον που έπαθε προσβολή της υγείας, της τιμής ή της αγνείας του ή στερήθηκε την ελευθερία του. Σε περίπτωση θανάτωσης προσώπου η χρηματική ικανοποίηση μπορεί να επιδικασθεί στην οικογένεια του θύματος λόγω ψυχικής οδύνης. Άρ. 933 ΑΚ. Η αξίωση του προηγουμένου άρθρου δεν εκχωρείται ούτε κληρονομείται, εκτός αν αναγνωρίσθηκε με σύμβαση ή επιδόθηκε γι’ αυτήν αγωγή. </p>
			<p class="_body_text"><i class="_italics">Θεωρητικό και νομολογιακό σκέλος.</i> Βασική, όχι όμως και μοναδική, ουσιαστική προϋπόθεση για την ενεργητική νομιμοποίηση του πολιτικώς ενάγοντος στην ποινική δίκη είναι να συγκαταλέγεται ο ίδιος, σύμφωνα με τον Αστικό Κώδικα, στους δικαιούμενους της χρηματικής ικανοποίησης λόγω ηθικής βλάβης. Δικαιούχος αποζημίωσης από αδικοπραξία είναι αυτός που προσβλήθηκε άμεσα στα δικαιώματα, έννομα αγαθά ή προστατευόμενα συμφέροντά του. Το στοιχείο της αμεσότητας ισχύει και για την χρηματική ικανοποίηση από ηθική βλάβη, καθώς πρόκειται για αξίωση καθαρά προσωπικού χαρακτήρα. Αν και στο άρ. 63 εδ. α΄ ΚΠΔ γίνεται παραπομπή αποκλειστικά στις διατάξεις του Αστικού Κώδικα, είναι προφανές ότι η ενεργητική νομιμοποίηση του πολιτικώς ενάγοντος με κριτήρια καθαρά αστικού δικαίου θα ερχόταν σε αντίθεση με την ποινική φύση του θεσμού. Πράγματι, παρά τον περιορισμό των δικαιούχων αποζημίωσης στους υπό την ανωτέρω έννοια αμέσως ζημιωθέντες, η κρίση με γνώμονα μόνο τα προβλεπόμενα στο αστικό δίκαιο θα καθιστούσε το εύρος των ενεργητικώς νομιμοποιουμένων προσώπων ιδιαίτερα μεγάλο. Χαρακτηριστικά αναφέρεται ότι ως δικαιούμενοι προς άσκηση αγωγής για αποζημίωση θεωρούνται κατά τον ΑΚ για παράδειγμα, οι εκδοχείς της αξίωσης αποζημίωσης, που την απέκτησαν με σύμβαση εκχωρήσεως, οι υποκατάστατοι στο δικαίωμα αποζημιώσεως του ζημιωθέντος. Η παράσταση των προσώπων αυτών στην ποινική δίκη με ρόλο τόσο καθοριστικό, όπως είναι αυτός του πολιτικώς ενάγοντος, θα ήταν τελείως αντίθετη με τους σκοπούς και την φύση αυτής. Για τον λόγο αυτόν είναι αναγκαίο για την ενεργητική νομιμοποίηση του πολιτικώς ενάγοντος να λαμβάνονται υπόψη και ποινικές παράμετροι. Άμεση ζημία υφίσταται μόνον αυτός, ο οποίος επλήγη από το έγκλημα ευθέως και προσωπικά. Αυτό επιβάλλεται από την ίδια την φύση της ποινικής δίκης, η οποία έχει ως σημείο αναφοράς το έγκλημα και δεν επιτρέπεται να καταστεί απλώς εναλλακτικός τρόπος διευθέτησης ιδιωτικών συμφερόντων. Αποκλείεται εξ αυτού η άσκηση πολιτικής αγωγής από πρόσωπα που απέκτησαν αξίωση αποζημίωσης με τρόπο παράγωγο, όπως, για παράδειγμα, οι ανωτέρω αναφερόμενοι εκδοχείς της αξίωσης αποζημίωσης, οι υποκατάστατοι στο δικαίωμα αυτό ή οι δικαιούμενοι αποζημίωσης σύμφωνα με τα άρ. 928, 929 ΑΚ.</p>
			<p class="_body_text">Εν προκειμένω, η ηθική βλάβη που έχει ως απόρροια την δήλωση παράστασης πολιτικής αγωγής στο ποινικό δικαστήριο από νομικό πρόσωπο όπως είναι η ΔΕΗ Α.Ε., δεν αναφέρεται σε ενδιάθετο αίσθημα, αναγόμενο στον εσωτερικό κόσμο και κρινόμενο με βάση τους κανόνες κοινής πείρας και λογικής, χωρίς αποδείξεις, αλλά σε μία συγκεκριμένη βλάβη, που έχει υλική υπόσταση και την οποίαν το αιτούμενο την χρηματική ικανοποίηση νομικό πρόσωπο πρέπει να επικαλεσθεί και αποδείξει. Πράγματι, η ΔΕΗ Α.Ε. ζημιώνεται κατά ποσόν 105.276,41 ευρώ πλέον τόκων 12.717,16 ευρώ από ρευματοκλοπή, με αποτέλεσμα να μειωθούν τα έσοδά της ή άλλως να αυξηθεί το παθητικό της. Ωστόσο, από κανένα στοιχείο δεν προκύπτει περιουσιακή βλάβη της θυγατρικής ΔΕΔΔΗΕ Α.Ε., ήτοι του Διαχειριστή Ελληνικού Δικτύου Διανομής Ηλεκτρικής Ενέργειας Α.Ε., όπως αυτός συστάθηκε με το Ν. 4001/2011, επειδή καμία αρμοδιότητα περί διαχείρισης εμπορικών απαιτήσεων λ.χ. είσπραξη ή διακανονισμός οφειλομένων από κατανάλωση ηλεκτρικής ενέργειας χρηματικών ποσών δεν έχει περιέλθει συμβατικώς στη ΔΕΔΔΗΕ Α.Ε., όπως άλλωστε ουδεμία τέτοια αρμοδιότητα δεν της έχει αποδοθεί ex lege (άρ. 127 του Ν. 4001/2011). Επομένως, πώς είναι δυνατόν αφενός η ΔΕΗ Α.Ε. να αποφασίζει για τον διακανονισμό οφειλών από λογαριασμούς ηλεκτρικής ενέργειας, να δέχεται αιτήσεις διακανονισμού χρεών, να λαμβάνει εγγυητικές επιστολές, να αποφασίζει για ρυθμιστικά πλαίσια είσπραξης οφειλών, να ρυθμίζει δόσεις οφειλών, να εισπράττει από τις πωλήσεις ηλεκτρικού ρεύματος και αφετέρου η θυγατρική της εταιρεία ΔΕΔΔΗΕ Α.Ε. να έχει αξίωση αποκατάστασης της περιουσιακής βλάβης που εν τοις πράγμασι υφίσταται η ΔΕΗ Α.Ε. Ως γνωστόν άλλωστε, μητρική και θυγατρική εταιρεία έχουν πλήρη οικονομική και διοικητική και νομική αυτοτέλεια. Συναφώς, εφόσον η ΔΕΗ Α.Ε. αυξάνει τα έσοδά της με την είσπραξη των απαιτήσεων από την πώληση ηλεκτρικής ενέργειας, επακόλουθο είναι και να ζημιώνεται σε περίπτωση που δεν εισπράττει περιουσιακό αντάλλαγμα από την πώληση αυτή (αναλογικά και σε περίπτωση κλοπής ηλεκτρικής ενέργειας). Μόνον έμμεση ζημία θα μπορούσε να υφίσταται η ΔΕΔΔΗΕ Α.Ε. λ.χ. για αποκατάσταση της λειτουργίας του δικτύου από αλλαγή της συνδεσμολογίας κ.ο.κ. και σε καμία περίπτωση άμεση ζημία, εφόσον αμέσως περιουσιακώς βλαπτόμενη είναι η ΔΕΗ Α.Ε. ή κατά περίπτωση ο καταναλωτής ηλεκτρικής ενέργειας με χρέωση του οποίου καταναλώνεται η τελευταία. Άλλωστε, η αξίωση για δήλωση παράστασης πολιτικής αγωγής είναι ex lege αμεταβίβαστη ως το πλέον προσωποπαγές δικαίωμα σύμφωνα με το άρ. 933 ΑΚ, αναλογικώς εφαρμοζόμενο και συσταλτικώς εφαρμοζόμενο όμως κατά τα ανωτέρω λεχθέντα αλλά και όπως ρητώς έχει προβλεφθεί στο άρ. 123 παρ. 3 του Ν. 4001/2011 (“Ομοίως η ΔΕΔΔΗΕ Α.Ε. απαλλάσσεται και από υποχρεώσεις, τίτλους ή δικαιώματα που τυχόν είναι αμεταβίβαστα, με νόμο ή σύμβαση, ή αφορούν τα πάγια των δικτύων που παραμένουν στην κυριότητα της ΔΕΗ Α.Ε …”). Τέλος, αξίζει να τονισθεί ότι η απόσχιση κλάδου, ως μετατροπή του εταιρικού μορφώματος, δεν έχει προβλεφθεί στο ελληνικό δίκαιο, αποτελεί ωστόσο κοινό τόπο για τους θεωρητικούς του εταιρικού δικαίου ότι η εν λόγω μετατροπή προσιδιάζει στην διάσπαση ανωνύμων εταιρειών κατά τα άρ. 81 επ. του Ν. 2190/1920 και λιγότερο, στα αναλογικώς εφαρμοζόμενα κατά το άρ. 123 του Ν. 4001/2011, άρθρα 68 έως 79 επ. του εταιρικού νόμου περί συγχώνευσης ανωνύμων εταιρειών με απορρόφηση. Επομένως, σύμφωνα με το εδ. α΄ της παρ. 1 του άρ. 75 του Ν. 2190/1920, ως αποτέλεσμα εκ της συγχωνεύσεως επέρχεται η υποκατάσταση της απορροφούσας (εδώ ΔΕΔΔΗΕ Α.Ε.) στο σύνολο των δικαιωμάτων και των υποχρεώσεων της απορροφούμενης (ΔΕΗ Α.Ε.) με τη μεταβίβαση αυτή να εξομοιώνεται με καθολική διαδοχή. Ωστόσο, αν και πρόκειται για διαδοχή από το νόμο, εξαιρούνται από τη διαδοχή οι έννομες σχέσεις που κατά γενικούς κανόνες του κοινού δικαίου και την φύση των πραγμάτων δεν μεταβιβάζονται. Αυτό έχει σημασία για δικαιώματα αμεταβίβαστα (π.χ. επικαρπία) καθώς και για τις λεγόμενες προσωποπαγείς σχέσεις. Επομένως, εφόσον σε δήλωση παράστασης πολιτικής αγωγής νομιμοποιείται ενεργητικώς μόνον ο αμέσως παθών εφόσον υφίσταται ως νομικό πρόσωπο, ουδεμία νομιμοποίηση δεν μπορεί να συγχωρεθεί στη ΔΕΔΔΗΕ Α.Ε. κατά τα ανωτέρω. Συμπερασματικά: Παρά την καθολική διαδοχή της ΔΕΔΔΗΕ Α.Ε. στα δικαιώματα της ΔΕΗ Α.Ε., η μεταβίβαση των δικαιωμάτων της δεύτερης θα πρέπει να νοηθεί μόνον στα πλαίσια των αρμοδιοτήτων που της παραχωρήθηκαν ex lege.</p>
			<p class="_body_text">Συνεπώς, τα αμεταβίβαστα προσωποπαγή δικαιώματα εξακολουθούν να ασκούνται από τη ΔΕΗ Α.Ε., εφόσον η τελευταία υφίσταται ως εταιρικό μόρφωμα και δεν έχει μεταβιβάσει ουσία κανένα δικαίωμα δικαστικής εκπροσώπησης (όπως άλλωστε διαφαίνεται από την πληθώρα εκκρεμών αγωγών που στρέφονται κατά της ΔΕΗ Α.Ε. και όχι κατά της ΔΕΔΔΗΕ Α.Ε.)».</p>
			<p class="_body_text">Το δικαστήριο της ουσίας απέρριψε τις αντιρρήσεις αυτές, με την προσβαλλομένη απόφασή του, με την ακόλουθη, κατά πιστή μεταφορά, αιτιολογία: «Από τις διατάξεις των άρ. 932 του ΑΚ και 63, 64 παρ. 1, 68 παρ. 2, 82, 83 παρ. 1, 84, 85 του ΚΠΔ προκύπτει, ότι δικαίωμα να παραστούν ως πολιτικώς ενάγοντες, με σχετική δήλωση τόσο κατά την προδικασία όσο και στο ακροατήριο, έχουν μόνον, το μεν τα φυσικά πρόσωπα, που έχουν υποστεί άμεση περιουσιακή ζημία ή άμεση ηθική βλάβη ή, σε περίπτωση θανάτου, ψυχική οδύνη, το δε τα νομικά πρόσωπα, που έχουν υποστεί άμεση περιουσιακή ζημία, ή άμεση ηθική βλάβη, που αφορά την πίστη και το κύρος τους έναντι τρίτων, από την αξιόποινη πράξη, για την οποίαν ασκήθηκε η ποινική δίωξη και όχι όσοι βλάπτονται έμμεσα από αυτήν (ΑΠ 909/2016, ΑΠ 1345/2015). Για την παράσταση της πολιτικής αγωγής στο ακροατήριο του πρωτοβαθμίου δικαστηρίου λόγω ηθικής βλάβης, αρκεί προφορική δήλωση του δικαιούχου μέχρι την έναρξη της αποδεικτικής διαδικασίας της πρώτης ή της μετ’ αναβολή συζήτησης. Στη δήλωση παραστάσεως πολιτικής αγωγής πρέπει να περιέχεται συνοπτική έκθεση της υποθέσεως που αφορά και των λόγων που στηρίζουν το δικαίωμα της παράστασης, δηλαδή πρέπει να διατυπώνεται στη δήλωση η αξιόποινη πράξη και η σχέση που συνδέει το υποκείμενο της δηλώσεως με το πληττόμενο από την αξιόποινη πράξη δικαίωμα ή συμφέρον. Επίσης, πρέπει να διευκρινίζεται στη δήλωση, αν ο πολιτικώς ενάγων παρίσταται για αποζημίωση ή για χρηματική ικανοποίηση λόγω ηθικής βλάβης, ενώ δεν είναι απαραίτητος ο καθορισμός του σχετικού ποσού. Η νομιμοποίηση και το παραδεκτό της παράστασης του πολιτικώς ενάγοντος κρίνεται από το περιεχόμενο της απαιτήσεως που περιέχει η δήλωσή του και από το περιεχόμενο του κατηγορητηρίου που διαλαμβάνει την αξιόποινη πράξη, ενώ η ουσιαστική βασιμότητα της απαιτήσεως κρίνεται από την αποδεικτική διαδικασία. Οι ανωτέρω διατυπώσεις ανάγονται στην τυπική νομιμοποίηση και συνιστούν διαδικαστικές προϋποθέσεις της πολιτικής αγωγής, ερευνώνται αυτεπαγγέλτως από το δικαστήριο και η τυχόν έλλειψή τους οδηγεί στην απόρριψη αυτής ως απαράδεκτης. Όταν δε, με βάση τη δήλωση του πολιτικώς ενάγοντος και την αξιόποινη πράξη που τελέσθηκε σε βάρος του, υπάρχει ενεργητική νομιμοποίηση, αλλά αμφισβητείται η ουσιαστική βάση αυτής από την υπεράσπιση του κατηγορουμένου και η κρίση για την συνδρομή της συνάπτεται με την εκτίμηση των αποδεικτικών στοιχείων της υποθέσεως, μπορεί το δικαστήριο να αποφασίσει για την αποβολή της πολιτικής αγωγής μετά την λήξη της αποδεικτικής διαδικασίας και τις αγορεύσεις των συνηγόρων, οπότε η συμμετοχή του πολιτικώς ενάγοντος μέχρι αυτό το χρονικό σημείο στην ακροαματική διαδικασία δεν δημιουργεί λόγο αναίρεσης για παράσταση παρά το νόμο της πολιτικής αγωγής (ΑΠ 533/2016).</p>
			<p class="_body_text">Περαιτέρω, σύμφωνα με το άρ. 123 παρ. 3 του Ν. 4001/2011: “Η ΔΕΔΔΗΕ Α.Ε. υποκαθίσταται ανεξαρτήτως του χρόνου γενέσεώς τους, σε όλα εν γένει τα δικαιώματα, τις υποχρεώσεις και τις έννομες σχέσεις της ΔΕΗ Α.Ε. που αφορούν τον εισφερόμενο κλάδο, περιλαμβανομένων και αυτών που αφορούν τόσο το Προσωπικό που συνταξιοδοτήθηκε προ της 31.12.2011 και απασχολούνταν στη δραστηριότητα του Κλάδου Διανομής όσο και το μεταφερόμενο κατά το άρθρο 125 Προσωπικό και απολαμβάνει των φορολογικών προνομίων και ατελειών που είχαν θεσπισθεί υπέρ της ΔΕΗ Α.Ε. Η μεταβίβαση αυτή εξομοιώνεται με καθολική διαδοχή και από την ημερομηνία της καταχώρησης στο μητρώο Ανωνύμων Εταιρειών της σχετικής εγκριτικής απόφασης, η ΔΕΗ Α.Ε. απαλλάσσεται από κάθε υποχρέωση έναντι οποιουδήποτε τρίτου, περιλαμβανομένου του Δημοσίου και των ασφαλιστικών ταμείων, ως προς τις οποίες υποκαθίσταται κατά τα ανωτέρω η ΔΕΔΔΗΕ Α.Ε. Ομοίως η ΔΕΔΔΗΕ Α.Ε. απαλλάσσεται και από υποχρεώσεις, τίτλους ή δικαιώματα που τυχόν είναι αμεταβίβαστα, με νόμο ή σύμβαση, ή αφορούν τα πάγια των δικτύων που παραμένουν στην κυριότητα της ΔΕΗ Α.Ε. Οποιοσδήποτε λογιστικός ή φορολογικός χειρισμός διενεργήθηκε από την ΔΕΗ Α.Ε. που αφορά τον Κλάδο Διανομής και ενέχει μελλοντικά οφέλη ή βάρη, μεταφέρεται συνεπεία της απόσχισης στη ΔΕΔΔΗΕ Α.Ε. προς όφελος ή βάρος αυτής”. Τέλος, κατά το άρ. 127 του ιδίου νόμου με τον τίτλο “Αρμοδιότητες του Διαχειριστή του ΕΔΔΗΕ (Άρθρο 25 της Οδηγίας 2009/72/ΕΚ)”: 1. Η ΔΕΔΔΗΕ Α.Ε. είναι υπεύθυνη για την ανάπτυξη, την λειτουργία και την συντήρηση, υπό οικονομικούς όρους του ΕΔΔΗΕ ώστε να διασφαλίζεται η αξιόπιστη, αποδοτική και ασφαλής λειτουργία του, καθώς και η μακροπρόθεσμη ικανότητά του να ανταποκρίνεται σε εύλογες ανάγκες ηλεκτρικής ενέργειας, λαμβάνοντας τη δέουσα μέριμνα για το περιβάλλον και την ενεργειακή αποδοτικότητα, καθώς και για την διασφάλιση, κατά τον πλέον οικονομικό, διαφανή, άμεσο και αμερόληπτο τρόπο της πρόσβασης των χρηστών στο ΕΔΔΗΕ, προκειμένου να ασκούν τις δραστηριότητές τους, σύμφωνα με την Άδεια Διαχείρισης του ΕΔΔΗΕ που της χορηγείται κατά τις διατάξεις του παρόντος νόμου και σύμφωνα με τον Κώδικα Διαχείρισης του ΕΔΔΗΕ. 2. Πέραν των όσων ορίζονται στην Άδεια Διαχείρισης του ΕΔΔΗΕ, η ΔΕΔΔΗΕ Α.Ε., ο Διαχειριστής, υποχρεούται ειδικότερα να διασφαλίζει: (α) Την αξιοπιστία και την ασφάλεια του ΕΔΔΗΕ, λαμβάνοντας παραλλήλως κατάλληλα μέτρα για την προστασία του περιβάλλοντας. (β) Τη διατήρηση τεχνικά άρτιου και οικονομικά αποδοτικού ΕΔΔΗΕ. (γ) Την τήρηση των τεχνικών προδιαγραφών και απαιτήσεων σχεδιασμού, λειτουργίας και συντήρησης του Δικτύου και να μεριμνά για την επίτευξη των στόχων απόδοσης για τη δραστηριότητα της Διανομής, όσον αφορά μεταξύ άλλων στις απώλειες, στην αξιοπιστία τροφοδότησης, στην ποιότητα τάσης και στην ποιότητα εξυπηρέτησης των Πελατών, όπως καθορίζονται στον Κώδικα Διαχείρισης του ΕΔΔΗΕ. (δ) Την πρόσβαση στο ΕΔΔΗΕ των κατόχων αδειών Παραγωγής, καθώς και των Παραγωγών που εξαιρούνται από την υποχρέωση λήψης της, των Προμηθευτών και των Πελατών, σύμφωνα με τους όρους, τις προϋποθέσεις και τα τιμολόγια που καθορίζονται στον Κώδικα Διαχείρισης του ΕΔΔΗΕ. (ε) Διασφαλίζει την σύνδεση με το ΕΔΔΗΕ όσων το ζητούν σύμφωνα με τους όρους, τις προϋποθέσεις και τα τιμολόγια που καθορίζονται στον Κώδικα Διαχείρισης του ΕΔΔΗΕ. (στ) Διασφαλίζει την προμήθεια, εγκατάσταση, συντήρηση, καλή λειτουργία και αντικατάσταση των μετρητικών διατάξεων που εγκαθίστανται στο ΕΔΔΗΕ, σύμφωνα με τις διατάξεις του Κώδικα Διαχείρισης του ΕΣΜΗΕ, του Κώδικα Διαχείρισης του ΕΔΔΗΕ και τους όρους Άδειας Διαχείρισης του ΕΔΔΗΕ, καθώς και την συλλογή των σχετικών μετρήσεων”. Στην προκειμένη περίπτωση, η εταιρεία “Διαχειριστής Ελληνικού Δικτύου Διανομής Ηλεκτρικής Ενέργειας Α.Ε.” (ΔΕΔΔΗΕ Α.Ε.), η οποία παρέστη πρωτοδίκως ως πολιτικώς ενάγουσα, καταθέτοντας το σχετικό παράβολο του Δημοσίου και χωρίς να προβληθεί αντίρρηση κατά της παράστασης αυτής από τον κατηγορούμενο, επανέλαβε τη δήλωση παράστασης πολιτικής αγωγής και ενώπιον του παρόντος δικαστηρίου. Ειδικότερα, η ΔΕΔΔΗΕ Α.Ε. παρίσταται ως πολιτικώς ενάγουσα σύμφωνα με την υπ’ αριθμ. 1287 απόφαση της 11<sup class="_superscript _idGenCharOverride-1">ης</sup>/15.6.2017 συνεδρίασης του Διοικητικού Συμβουλίου της, ως καθολική διάδοχος της Δ.Ε.Η. Α.Ε., υπεισελθούσα αυτοδικαίως από της διαδοχής σε όλα τα δικαιώματα, υποχρεώσεις και έννομες σχέσεις της τελευταίας, που αφορούν στον εισφερόμενο κλάδο της διανομής και της Διεύθυνσης Διαχείρισης Νησιών, λόγω της ηθικής βλάβης, την οποίαν υπέστη στο κύρος, στην φήμη και πελατεία της. Η ΔΕΔΔΗΕ Α.Ε., ως αποκλειστικά αρμόδια του κλάδου της διανομής της ηλεκτρικής ενέργειας, είναι υπεύθυνη για την ανάπτυξη, την λειτουργία και την συντήρηση του δικτύου, ώστε να διασφαλίζεται η αξιόπιστη, αποδοτική και ασφαλής λειτουργία του, καθώς και για την προμήθεια, εγκατάσταση, συντήρηση, καλή λειτουργία και αντικατάσταση των μετρητικών διατάξεων που εγκαθίστανται στο ΕΔΔΗΕ, σύμφωνα με τα προαναφερόμενα στη μείζονα σκέψη. Η πράξη της κλοπής της ηλεκτρικής ενέργειας ιδιαίτερα μεγάλης αξίας κατ’ εξακολούθηση, για την οποίαν κατηγορείται ο εκκαλών-κατηγορούμενος, προσβάλλει την αξιοπιστία, το κύρος και την φήμη της ως εταιρείας, αποκλειστικώς αρμόδιας του Κλάδου Διανομής ηλεκτρικής ενέργειας και ως εκ τούτου είναι αμέσως παθούσα από την πράξη αυτή και νομίμως παρίσταται ως πολιτικώς ενάγουσα. Επομένως, πρέπει να απορριφθούν οι αντιρρήσεις του εκκαλούντος και να γίνει δεκτή η παράσταση της πολιτικής αγωγής, ενώ δεν συντρέχει βάσιμος λόγος αναβολής της δίκης για κρείσσονες αποδείξεις λόγω δοσοποίησης της επίδικης οφειλής, η τελευταία δόση της οποίας είναι καταβλητέα την 15.5.2020, ενόψει της παλαιότητας της υπό κρίση πράξης και του αμέσου κινδύνου παραγραφής της».</p>
			<p class="_body_text">Με αυτά που δέχθηκε το Δικαστήριο της ουσίας, που δίκασε σε δεύτερο βαθμό, και σύμφωνα με όσα εκτέθηκαν αμέσως παραπάνω, ορθώς απέρριψε και με πλήρη αιτιολογία τις αντιρρήσεις του αναιρεσείοντος, περί αποβολής παράστασης της πολιτικής αγωγής της εταιρείας «ΔΕΔΔΗΕ Α.Ε.», η οποία νομιμοποιούνταν ενεργητικώς, ως καθολική διάδοχος της εταιρείας «ΔΕΗ Α.Ε.» υπεισελθούσα αυτοδικαίως από της διαδοχής σε όλα τα δικαιώματα, υποχρεώσεις και έννομες σχέσεις της τελευταίας, που αφορούν τον εισφερόμενο κλάδο της διανομής και τη Διεύθυνση Διαχειρίσεως Νησιών, να παρασταθεί ως πολιτικώς ενάγουσα, λόγω της ηθικής βλάβης, την οποίαν υπέστη στο κύρος, την φήμη και την αξιοπιστία της από την αξιόποινη πράξη της κλοπής της ηλεκτρικής ενέργειας, ιδιαίτερα μεγάλης αξίας, κατ’ εξακολούθηση, που τέλεσε ο κατηγορούμενος-αναιρεσείων, ως αποκλειστικής αρμόδιας του Κλάδου Διανομής Ηλεκτρικής Ενέργειας και ως εκ τούτου αμέσως παθούσας από την εν λόγω πράξη. Τέλος, η αιτίαση του κατηγορουμένου-αναιρεσείοντος περί του ότι αν και η εταιρεία του, κατόπιν αιτήσεώς της προέβη σε δοσοποίηση της εξ 105.276,41 ευρώ, οφειλής, σε 59 μηνιαίες δόσεις, αρχής γενομένης από 15.6.2015 έως και τις 15.5.2020, ότι οι δόσεις μέχρι σήμερα καταβάλλονται κανονικά και ότι η τελευταία, στις 11.5.2015, χορήγησε στην ΔΕΗ Α.Ε. την υπό αυτήν ημερομηνία υπ’ αριθμ. […] 12469 εγγυητική επιστολή της […] ποσού 125.000 ευρώ, με βάση την οποίαν η ανωτέρω Τράπεζα εγγυάται την πιστή τήρηση των όρων διακανονισμού πληρωμής της επίδικης οφειλής, είναι απορριπτέα ως αβάσιμη και αυτό διότι όπως δέχθηκε και το Δικαστήριο της ουσίας και απέρριψε την ένστασή του αυτή, αφενός μεν διότι η καταβολή των δόσεων συνεχίζεται και είναι άδηλο επί του παρόντος, αν η εταιρεία θα συνεχίσει να είναι συνεπής στην πληρωμή όλων των δόσεων μέχρι την οριστική εξόφλησή τους, αφετέρου δε διότι η χορηγηθείσα εγγυητική επιστολή δεν ισοδυναμεί με πλήρη ικανοποίηση του παθόντος, κατά κεφάλαιο και τόκους, με συνέπεια να μην συντρέχει περίπτωση εφαρμογής η διάταξη του άρ. 384 παρ. 3 του ΠΚ.</p>
			<p class="_body_text">Συνεπώς ο, από το άρ. 510 παρ. 1 στοιχ. Α΄ του ΚΠΔ σε συνδυασμό με αυτό του 171 παρ. 2 του ιδίου Κώδικα, μοναδικός λόγος αναιρέσεως, με τον οποίον πλήττεται η προσβαλλομένη απόφαση για απόλυτη ακυρότητα, λόγω μη νόμιμης παραστάσεως της πολιτικής αγωγής είναι αβάσιμος και απορριπτέος. Κατ’ ακολουθία των ανωτέρω πρέπει η κρινομένη αίτηση αναιρέσεως να απορριφθεί ως ουσία αβάσιμη στο σύνολό της και [να] καταδικασθεί ο αναιρεσείων στα δικαστικά έξοδα (άρ. 583 παρ. 1 του ΚΠΔ), καθώς και στα δικαστικά έξοδα της πολιτικώς ενάγουσας που παρέστη και κατέθεσε υπόμνημα (άρ. 176, 183 και 191 παρ. 1 του ΚΠολΔ) κατά τα ειδικότερα στο διατακτικό οριζόμενα.</p>
			<p class="ArticleNomologia_Annotation"><b class="_bold">ΠΑΡΑΤΗΡΗΣΕΙΣ</b></p>
			<p class="ArticleNomologia_Annotation_body"><b class="_bold">1. </b>Ο Άρειος Πάγος με την υπ’ αριθ. 1332/2018 απόφασή του απέρριψε την αναίρεση που είχε ασκήσει ο καταδικασθείς για το αδίκημα της κλοπής ηλεκτρικής ενέργειας ιδιαίτερα μεγάλης αξίας κατ’ εξακολούθηση κρίνοντας ότι ορθώς και αιτιολογημένως το δευτεροβάθμιο Δικαστήριο είχε απορρίψει την σχετική ένσταση που είχε προτάξει ο ανωτέρω για αποβολή παράστασης της πολιτικής αγωγής της εταιρείας «ΔΕΔΔΗΕ ΑΕ» με το αιτιολογικό ότι η ως άνω εταιρεία, ούσα καθολική διάδοχος της εταιρείας «ΔΕΗ ΑΕ» νομιμοποιούνταν ενεργητικώς να παρασταθεί, διότι με την ως άνω διαδοχή είχε υπεισέλθει σε όλα τα δικαιώματα, τις υποχρεώσεις και τις έννομες σχέσεις της τελευταίας, που αφορούν τον κλάδο της διανομής ηλεκτρικής ενέργειας και τη Διεύθυνση Διαχειρίσεως Νησιών.</p>
			<p class="ArticleNomologia_Annotation_body">Το Εφετείο είχε απορρίψει τις αιτιάσεις του αναιρεσείοντος, στηριζόμενο αφενός μεν στο άρθρο 123 παρ. 3<sup class="_superscript _idGenCharOverride-1"><span id="footnote-025-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-025">1</a></span></sup> του ν. 4001/2011, με το οποίο μεταβιβάστηκε το δίκτυο διανομής του ρεύματος της ΔΕΗ στη ΔΕΔΔΗΕ ΑΕ, αφετέρου δε στο άρθρο 127<sup class="_superscript _idGenCharOverride-1"><span id="footnote-024-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-024">2</a></span></sup> του αυτού νόμου, στο οποίο καθορίζονται οι αρμοδιότητες της νέας νομικής αυτής οντότητας. Η δε προσβολή της ηθικής της βλάβης στηριζόταν στο γεγονός ότι από την κλοπή είχε πληγεί η αξιοπιστία, το κύρος και η φήμη της άνω εταιρείας. </p>
			<p class="ArticleNomologia_Annotation_body"><b class="_bold">2. </b>Με το ν. 4001/2011 αποφασίστηκε η απόσχιση μέρους της ΔΕΗ ΑΕ και η περαιτέρω σύσταση ενός νέου, λειτουργικά ανεξάρτητου<sup class="_superscript _idGenCharOverride-1"><span id="footnote-023-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-023">3</a></span></sup> και αυθύπαρκτου νομικού προσώπου<sup class="_superscript _idGenCharOverride-1"><span id="footnote-022-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-022">4</a></span></sup>, το οποίο θα αναλάμβανε πλέον το δίκτυο διανομής της ηλεκτρικής ενέργειας και στο οποίο θα αποδίδονταν οι αρμοδιότητες εκείνες οι οποίες προσδιορίζονταν ρητώς στον ίδιο νόμο. Η διαδικασία της απόσχισης θα πραγματοποιούνταν κατά ρητή νομοθετική πρόβλεψη σύμφωνα με τις διατάξεις των άρθρων 68 έως 79 του τότε ισχύοντος ακόμη κ.ν. 2190/1920 και των διατάξεων του ν. 2166/1993. Με το εν λόγω νομοθέτημα ενσωματωνόταν στην ελληνική έννομη τάξη η Οδηγία 2009/72/EC<sup class="_superscript _idGenCharOverride-1"><span id="footnote-021-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-021">5</a></span></sup>, η οποία καθόριζε τη λειτουργία της αγοράς ηλεκτρισμού και καθιστούσε για τις ηλεκτρικές επιχειρήσεις των κρατών-μελών της Ένωσης υποχρεωτικό τον λειτουργικό και νομικό διαχωρισμό των δικτύων ηλεκτρικής ενέργειας από τις δραστηριότητες της παραγωγής και προμήθειάς της. Η απόσχιση αυτή έλαβε χώρα τελικώς το Μάιο του 2012 με την εισφορά του κλάδου διανομής ηλεκτρικής ενέργειας στην θυγατρική της εταιρεία, ΔΕΔΔΗΕ ΑΕ.</p>
			<p class="ArticleNomologia_Annotation_body">Σύμφωνα με το καταστατικό της, η ΔΕΔΔΗΕ ΑΕ έχει την αποκλειστική ευθύνη της ανάπτυξης, της συντήρησης και της λειτουργίας των Δικτύων Διανομής, τα πάγια των οποίων όμως εξακολουθούν να ανήκουν στη ΔΕΗ, διατηρώντας παράλληλα την λειτουργική της ανεξαρτησία υπό την εποπτεία της ρυθμιστικής αρχής ενέργειας ΡΑΕ. Η ΔΕΔΔΗΕ είναι κατ’ ουσίαν αποκλειστικά υπεύθυνη: α. για την λειτουργία και ανάπτυξη των μη διασυνδεδεμένων νησιών, β. για τις συνδέσεις των καταναλωτών και παραγωγών διεσπαρμένων μονάδων παραγωγής ΑΠΕ, γ. για τις αλλαγές προμηθευτών, δ. για την καταμέτρηση της κατανάλωσης, ε. για τις αποκοπές λόγω χρέους κατόπιν εντολής των προμηθευτών, στ. για την διαπίστωση ρευματοκλοπών και όσων άλλων αρμοδιοτήτων ρητά αναφέρονται στο καταστατικό της και της έχουν ανατεθεί με νόμο.</p>
			<p class="ArticleNomologia_Annotation_body"><b class="_bold">3. </b>Ουσιώδες όμως είναι το γεγονός ότι των αρμοδιοτήτων και των δραστηριοτήτων της εξαιρείται ρητώς η προμήθεια – εμπορία του ηλεκτρικού ρεύματος, η οποία παρέμεινε στη ΔΕΗ ΑΕ όπως χαρακτηριστικά μνημονεύεται ρητά στην παράγραφο 8 του άρθρου 123 του ίδιου νομοθετήματος. Το συμπέρασμα αυτό ενισχύεται επιπλέον από την απουσία οποιασδήποτε αναφοράς για μεταβίβαση αυτής της αρμοδιότητας τόσο στο ως άνω νομοθέτημα όσο και στο καταστατικό του νέου νομικού προσώπου, της ΔΕΔΔΗΕ ΑΕ.</p>
			<p class="ArticleNomologia_Annotation_body">Με την απόσχιση δηλαδή επήλθε καθολική διαδοχή<sup class="_superscript _idGenCharOverride-1"><span id="footnote-020-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-020">6</a></span></sup> της ΔΕΗ ΑΕ από την ΔΕΔΔΗΕ ΑΕ, περιοριζόμενη όμως αυτή αποκλειστικώς στον κλάδο της διανομής της ηλεκτρικής ενέργειας, μη επεκτεινομένης και σε αυτόν της προμήθειας – εμπορίας αυτής, που παρέμεινε στη μητρική της. Κατά συνέπεια κύριος της ηλεκτρικής ενέργειας και μετά τη σύσταση της ΔΕΔΔΗΕ ΑΕ παρέμεινε η ΔΕΗ ΑΕ ως παραγωγός και προμηθευτής – έμπορος. </p>
			<p class="ArticleNomologia_Annotation_body">Στο ίδιο συμπέρασμα φαίνεται να καταλήγει εμμέσως και η σχολιαζομένη, η οποία δέχτηκε ότι η προσβολή της ΔΕΔΔΗΕ συνίστατο στο ότι ένεκα της τελεσθείσας ρευματοκλοπής επλήγη όχι η ιδιοκτησία της αλλά η αξιοπιστία της απέναντι στους καταναλωτές,  αφού θίχτηκε η δυνατότητά της να ελέγξει αποτελεσματικά το δίκτυο διανομής ηλεκτρικής ενέργειας. </p>
			<p class="ArticleNomologia_Annotation_body"><b class="_bold">4.</b> Το αδίκημα της κλοπής προστατεύει το έννομο αγαθό της ιδιοκτησίας<sup class="_superscript _idGenCharOverride-1"><span id="footnote-019-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-019">7</a></span></sup> και ειδικότερα την κυριότητα<sup class="_superscript _idGenCharOverride-1"><span id="footnote-018-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-018">8</a></span></sup> και την κατοχή<sup class="_superscript _idGenCharOverride-1"><span id="footnote-017-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-017">9</a></span></sup>. Άλλωστε επειδή το αδίκημα του άρθρου 372 ΠΚ στρέφεται και κατά των δύο ως άνω εννόμων αγαθών γι’ αυτό και τιμωρείται βαρύτερα από την υπεξαίρεση. Ως εκ τούτου πολιτικώς ενάγων στο αδίκημα της κλοπής υπό τον πΠΚ μπορούσε να είναι όχι μόνο ο ιδιοκτήτης αλλά και ο απλός κάτοχος του κλαπέντος αντικειμένου σε όσες περιπτώσεις το πρόσωπό τους δεν ταυτιζόταν, αφού άμεσος παθών εθεωρείτο και αυτός<sup class="_superscript _idGenCharOverride-1"><span id="footnote-016-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-016">10</a></span></sup>. </p>
			<p class="ArticleNomologia_Annotation_body">Η επιστήμη και η κρατούσα άποψη στη Νομολογία αποδέχονται ότι κατοχή επί των πραγμάτων που ανήκουν στο νομικό πρόσωπο μπορεί να έχει μόνον ο νόμιμος εκπρόσωπος αυτού ως φυσικό πρόσωπο<sup class="_superscript _idGenCharOverride-1"><span id="footnote-015-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-015">11</a></span></sup> και ποτέ το ίδιο το νομικό πρόσωπο<sup class="_superscript _idGenCharOverride-1"><span id="footnote-014-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-014">12</a></span></sup>, το οποίο στερείται της δυνατότητας να είναι απλός κάτοχος. Και αυτό διότι στο πρόσωπο της νομικής οντότητας είναι αδύνατο να συντρέχουν σωρευτικώς τα συστατικά στοιχεία της κατοχής, ήτοι τόσο αυτό της δυνατότητας φυσικής εξουσίασης<sup class="_superscript _idGenCharOverride-1"><span id="footnote-013-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-013">13</a></span></sup> όσο και αυτό της απαιτούμενης φυσικής βούλησης εξουσίασης. </p>
			<p class="ArticleNomologia_Annotation_body"><b class="_bold">5. </b>Ειδικώς για το ρεύμα, το φωταέριο, το νερό και τις παρεχόμενες παροχές η νομολογία έχει κρίνει ότι η εξουσίαση του χρήστη αρχίζει μετά την διέλευση της παρεχόμενης ενέργειας από τον μετρητή του εκάστοτε καταναλωτή, ενώ μέχρι τότε κάτοχος της ενέργειας είναι πάντοτε ο εκπρόσωπος της αντίστοιχης εταιρείας παροχής<sup class="_superscript _idGenCharOverride-1"><span id="footnote-012-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-012">14</a></span></sup>, και στην περίπτωση του ρεύματος η ΔΕΗ.</p>
			<p class="ArticleNomologia_Annotation_body">Από τα ανωτέρω προκύπτει ότι το αδίκημα του άρθρου 372 στρεφόμενο κατά της ιδιοκτησίας προστατεύει αποκλειστικά την ιδιοκτησία του κυρίου και την κατοχή του οποιουδήποτε κατόχου του αντικειμένου της κλοπής και όχι κάθε τρίτου που ενδεχομένως υφίσταται την οποιαδήποτε έμμεση ζημία, με αποτέλεσμα να δικαιούτο σε παράσταση πολιτικής αγωγής είτε ο κάτοχος είτε ο κύριος του κλαπέντος ηλεκτρικού ρεύματος. </p>
			<p class="ArticleNomologia_Annotation_body">Όμως δεδομένου ότι η ΔΕΔΔΗΕ ΑΕ δεν ήταν κύριος της κλαπείσας ηλεκτρικής ενέργειας ενώ, σύμφωνα με τα παραπάνω δε θα μπορούσε να είναι ούτε κάτοχος, η ζημία της μόνο ως έμμεση μπορεί να εκληφθεί, συνιστάμενη αποκλειστικά στην προσβολή της ικανότητάς της να εξασφαλίσει την ορθή λειτουργία του δικτύου διανομής ή στην απώλεια εσόδων της<sup class="_superscript _idGenCharOverride-1"><span id="footnote-011-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-011">15</a></span></sup>, όπως αυτά αποτυπώνονται στους περιοδικά εκδιδόμενους λογαριασμούς της ΔΕΗ ΑΕ<sup class="_superscript _idGenCharOverride-1"><span id="footnote-010-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-010">16</a></span></sup>. Τέτοιες προσβολές όμως σε καμία περίπτωση δε μπορούν να ενταχθούν στην προστατευτική εμβέλεια της διάταξης του 372 ΠΚ. </p>
			<p class="ArticleNomologia_Annotation_body">Ούτε και ως βοηθός κατοχής<sup class="_superscript _idGenCharOverride-1"><span id="footnote-009-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-009">17</a></span></sup> θα μπορούσε να θεωρηθεί επειδή διαχειρίζεται το δίκτυο διανομής, διότι, όπως ανωτέρω αναφέρθηκε, τόσο η ΔΕΗ όσο και η ΔΕΔΔΗΕ ως νομικές οντότητες δεν έχουν κατοχή καθώς στερούνται της δυνατότητας υλικής εξουσίασης της ηλεκτρικής ενέργειας αλλά και της βούλησης για άσκηση αυτής της εξουσίας, στοιχείων απαραίτητων για την εφαρμογή της θεωρητικής κατασκευής του βοηθού κατοχής. </p>
			<p class="ArticleNomologia_Annotation_body">Άλλωστε αυτός που συνάπτει σύμβαση με τον καταναλωτή για την προμήθεια με ρεύμα είναι η ΔΕΗ ΑΕ, η οποία ρητά μνημονεύεται στο νόμο ότι αυτή προμηθεύεται το ρεύμα ως πάροχος – έμπορος. Επομένως μόνον η ΔΕΗ ΑΕ υφίσταται άμεση περιουσιακή ζημία από την κλοπή του ηλεκτρικού ρεύματος που παράγει και εν συνεχεία η ίδια εμπορεύεται, ενώ η ζημία της ΔΕΔΔΗΕ μόνο ως έμμεση μπορεί να χαρακτηριστεί.</p>
			<p class="ArticleNomologia_Annotation_body">Τέλος η «καθολική» διαδοχή της ΔΕΔΔΗΕ Α.Ε. στα δικαιώματα της Δ.Ε.Η. Α.Ε. και η μεταβίβαση των δικαιωμάτων της δεύτερης νοείται ως τέτοια μόνον για τις αρμοδιότητες που ρητώς της εκχωρήθηκαν από το νόμο, δίχως να καταλαμβάνονται λοιπά δικαιώματα της ΔΕΗ που απορρέουν από τους λοιπούς κλάδους λειτουργίας της οι οποίοι και παρέμειναν στην ίδια. Πολλώ δε μάλλον όταν τα δικαιώματα αυτά απορρέουν από τον κλάδο που ρητώς η ίδια διατήρησε ως την κύρια πηγή δραστηριότητάς της, ήτοι αυτόν της παραγωγής και της προμήθειας ηλεκτρικού ρεύματος. Ούτε φυσικά μπορεί να αγνοηθεί το γεγονός ότι ΔΕΗ και ΔΕΔΔΗΕ αποτελούν δύο ξεχωριστές νομικές οντότητες με σαφώς διακρινόμενη λειτουργική και νομική αυτοτέλεια. Δε δύναται άλλωστε να έχουν μεταβιβαστεί αμεταβίβαστα και προσωποπαγή δικαιώματα της ΔΕΗ σε άλλο πρόσωπο. Επομένως ως νομιμοποιούμενος σε παράσταση πολιτικής αγωγής δε θα μπορούσε να θεωρηθεί το νομικό πρόσωπο της ΔΕΔΔΗΕ Α.Ε., αλλά μόνο αυτό της ΔΕΗ Α.Ε.</p>
			<p class="ArticleNomologia_Annotation_body"><b class="_bold">6. </b>Οι ανωτέρω επισημάνσεις είναι χρήσιμες και μετά τις αλλαγές που επέφερε ο ν. 4620/2019, αφού τα κριτήρια εισαγωγής του νεοεισαχθέντος θεσμού του παραστάντος προς υποστήριξη της κατηγορίας στην ποινική δίκη έχουν παραμείνει τα ίδια<sup class="_superscript _idGenCharOverride-1"><span id="footnote-008-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-008">18</a></span></sup>. Η ουσιώδης διαφορά του παλαιού και του νέου θεσμού είναι ότι ο παραστάς προς υποστήριξη της κατηγορίας στερείται πλέον της δυνατότητας να εισάγει την αστική του αξίωση στο ποινικό δικαστήριο ενώ για την νομιμοποίησή του αρκεί μόνον οι αστικές του αξιώσεις να είναι ενεργές κατά τον χρόνο ενάσκησης του επίμαχου δικαιώματος του<sup class="_superscript _idGenCharOverride-1"><span id="footnote-007-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-007">19</a></span></sup> δίχως αυτό να επηρεάζεται από μεταγενέστερη παραγραφή αυτών. </p>
			<p class="_author" lang="en-US"><b class="_bold">Γρηγόριος Χαρ. Αλέκος</b></p>
			<p class="_author_attribute" lang="en-US">Δικηγόρος, ΜΔΕ Ποινικού Δικαίου και Ποινικής Δικονομίας ΕΚΠΑ</p>
			<p class="_author_attribute" lang="en-US">Υπ. Διδάκτωρ. Ποινικού Δικαίου ΕΚΠΑ</p>
			<p class="ArticleNomologia_tag"><b class="_bold">ΝΑΡΚΩΤΙΚΑ</b></p>
			<p class="ArticleNomologia_NumberAndDate"><b class="_bold">Αριθμ. 750/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγήτρια η Αρεοπαγίτης <b class="_bold">Ζωή Κωστόγιαννη-Καλούση, </b>Εισαγγελεύς <b class="_bold">Δ. Παπαγεωργίου,</b> Δικηγόροι <b class="_bold">Π. Χριστόπουλος, Ε. Αλιγιζάκης</b></p>
			<p class="ArticleNomologia_SummaryText"><b class="_bold">Συρροή μεταξύ καλλιέργειας δενδρυλλίων ινδικής κάνναβης και κατοχής τους:</b> Έννοια “κατοχής ναρκωτικών” και “καλλιέργειας ινδικής κάνναβης”. – Η κατοχή της ινδικής κάνναβης προϋποθέτει την προηγούμενη συγκομιδή της από το φυτό που καλλιεργείται και βρίσκεται σε κατάσταση αξιοποίησης για χρήση. – Δεν είναι δυνατή η συρροή καλλιέργειας δενδρυλλίων ινδικής κάνναβης με κατοχή των ίδιων δενδρυλλίων, ο δε δράστης θα τιμωρηθεί μόνο για την καλλιέργεια. – Αναιρείται λόγω εσφαλμένης εφαρμογής του άρ. 20 παρ. 2 του Ν. 4139/2013 η προσβαλλόμενη καταδικαστική απόφαση για καλλιέργεια φυτών και δενδρυλλίων κάνναβης και για την πράξη της κατοχής των αυτών φυτών και δενδρυλλίων.</p>
			<p class="_body_text">[…] Περαιτέρω, κατά την έννοια της ως άνω διάταξης του άρ. 20 Ν. 4139/2013, ως κατοχή ναρκωτικών, στα οποία περιλαμβάνεται και η ινδική κάνναβη (άρ. 1 Πιν. Α περ. 6 του Ν. 3459/2006), νοείται η φυσική εξουσίαση των ναρκωτικών ουσιών από τον δράστη κατά τρόπο, που να μπορεί σε κάθε στιγμή να διαπιστώσει την ύπαρξή τους και να τα διαθέτει κατά βούληση, ενώ η καλλιέργεια ινδικής κάνναβης τελείται με την επιχείρηση από το δράστη πράξεων που ανάγονται στη γεωργική παραγωγή της ναρκωτικής αυτής ουσίας (τοποθέτηση σπόρων στο έδαφος, περιποίηση των δενδρυλλίων που έχουν βλαστήσει, συστηματική παρακολούθηση της ανάπτυξης των φυτών κ.λπ.) και τιμωρείται γενικά, ανεξάρτητα από το στάδιο ανάπτυξης των φυτών. Από το συνδυασμό των ανωτέρω διατάξεων, προκύπτει ότι η κατοχή της ινδικής κάνναβης προϋποθέτει την προηγούμενη συγκομιδή αυτής από το φυτό που καλλιεργείται και βρίσκεται σε κατάσταση αξιοποίησης για χρήση. Συνεπώς δεν είναι δυνατή η συρροή καλλιέργειας δενδρυλλίων ινδικής κάνναβης με κατοχή των αυτών δενδρυλλίων και ο δράστης της καλλιέργειας των δενδρυλλίων ινδικής κάνναβης θα τιμωρηθεί μόνο για τη καλλιέργεια αυτών και όχι για τη κατοχή τους. […] </p>
			<p class="_body_text">[…] Κατά τη διάταξη του άρ. 518 παρ. 1 «Αν ασκηθεί αναίρεση επειδή έχει γίνει εσφαλμένη εφαρμογή ή ερμηνεία ουσιαστικής ποινικής διάταξης, ο Άρειος Πάγος δεν παραπέμπει την υπόθεση αλλά εφαρμόζει τη σωστή ποινική διάταξη και, αν δεν υπάρχει αξιόποινη πράξη, κηρύσσει αθώο τον κατηγορούμενο». Στην προκείμενη περίπτωση, όπως προαναφέρθηκε, το Πενταμελές Εφετείο κήρυξε ενόχους τους αναιρεσείοντες για την πράξη της καλλιέργειας των επισημαινόμενων φυτών και δενδρυλλίων κάνναβης και για την πράξη της κατοχής των αυτών φυτών και δενδρυλλίων, ερμηνεύοντας και εφαρμόζοντας εσφαλμένα τις διατάξεις του άρ. 20 παρ. 2 του Ν. 4139/2013, καθότι, σύμφωνα με τα εκτιθέμενα στη μείζονα σκέψη, δεν είναι δυνατή η συρροή των δύο ως άνω πράξεων και οι αναιρεσείοντες-κατηγορούμενοι έπρεπε να κηρυχθούν αθώοι για την κατοχή των εν λόγω φυτών και δενδρυλλίων, που κατελήφθησαν να καλλιεργούν. Επομένως, ο δεύτερος υπό στοιχείο «2.2», από το άρ. 510 παρ. 1 στοιχ. Ε΄ ΚΠΔ, κοινός λόγος των αιτήσεων αναίρεσης, με τον οποίο υποστηρίζονται τα αυτά, είναι βάσιμος, κατά τα κατωτέρω εκτιθέμενα. […]</p>
			<p class="Normal" lang="en-US"><a id="_idTextAnchor004"></a></p>
			<p class="ArticleNomologia_tag"><b class="_bold">ΠΛΑΝΗ</b></p>
			<p class="ArticleNomologia_NumberAndDate"><b class="_bold">Αριθ<a id="_idTextAnchor005"></a>μ. 350/2020</b></p>
			<p class="ArticleNomologia_Composition_IDS">Προεδρεύουσα η Αρεοπαγίτης <b class="_bold">Αρτεμισία Παναγιώτου,</b> Εισηγήτρια η Αρεοπαγίτης<b class="_bold"> Σταματική Μιχαλέτου, </b>Εισαγγελεύς<b class="_bold"> Αναστασία Δημητριάδου,</b> Δικηγόροι <b class="_bold">Π. Μηλιαράκης, Κ. Σουλιώτης</b></p>
			<p class="ArticleNomologia_SummaryText"><b class="_bold">Απόρριψη αρνητικού της κατηγορίας ισχυρισμού. Ζητήματα αιτιολογίας: </b>Η αιτιολογία απαιτείται να εκτείνεται και στους αυτοτελείς ισχυρισμούς. – Έννοια “πραγματικής πλάνης”. – Ο ισχυρισμός περί πραγματικής πλάνης είναι αυτοτελής, εφόσον δε προβάλλεται σαφώς και ορισμένως, τυχόν απόρριψή του πρέπει να αιτιολογείται. – Αιτιολογημένως απερρίφθη ο ισχυρισμός του αναιρεσείοντος που επικαλέσθηκε την συνδρομή πραγματικής πλάνης, αφού στην πραγματικότητα επρόκειτο για αρνητικό της κατηγορίας ισχυρισμό.</p>
			<p class="_body_text">[…] Πέραν τούτων, η κατά τα ως άνω επιβαλλόμενη ειδική και εμπεριστατωμένη αιτιολογία, η έλλειψη της οποίας ιδρύει τον από το άρ. 510 παρ. 1 στοιχ. Δ΄ ΚΠΔ λόγο αναίρεσης, απαιτείται να υπάρχει όχι μόνον ως προς την κατηγορία, αλλά να εκτείνεται και στους προβαλλόμενους από τον κατηγορούμενο ή τον συνήγορό του αυτοτελείς ισχυρισμούς, όπως είναι και ο θεμελιούμενος στη διάταξη του άρ. 30 παρ. 1 του ΠΚ, περί πραγματικής πλάνης, στην οποία ορίζεται ότι «η πράξη δεν καταλογίζεται στο δράστη, αν αυτός κατά το χρόνο τέλεσης της πράξης αγνοεί τα περιστατικά που τη συνιστούν». Από τη διάταξη αυτή προκύπτει ότι η πραγματική πλάνη, που είναι άγνοια (πλάνη σε ευρεία έννοια), με την οποία ταυτίζεται και η εσφαλμένη αντίληψη (πλάνη σε στενή έννοια) του πράττοντος για κάποιο ουσιαστικό όρο της αντικειμενικής υπόστασης του εγκλήματος, αποκλείει την δολία προαίρεση. Επί πραγματικής πλάνης, ο δράστης αγνοεί ή εσφαλμένα αντιλαμβάνεται τι πράττει, αναφέρεται δε αυτή σε περιστατικά της εγκληματικής πράξης και όχι μόνο σε γεγονότα ή πραγματικές καταστάσεις, αλλά και σε νομικές ιδιότητες ή σχέσεις ή άλλα αξιολογικά στοιχεία της αντικειμενικής υπόστασης του εγκλήματος και είναι αδιάφορο ποια υπήρξε η πηγή της πλάνης. Η προβολή δε της πραγματικής πλάνης, κατά τα προαναφερόμενα, αποτελεί αυτοτελή ισχυρισμό, τον οποίο οφείλει το Δικαστήριο, αν τον απορρίψει, να αιτιολογήσει την κρίση του, με την προϋπόθεση ότι είναι ορισμένος κατά περιεχόμενο (ΑΠ 422/2019, ΑΠ 730/2017). […]</p>
			<p class="_body_text">[…] Τέλος, ως προς την επιμέρους αιτίαση του αναιρεσείοντος ότι δεν αιτιολογείται στην προσβαλλόμενη απόφαση η απόρριψη του προβληθέντος από αυτόν ενώπιον του δευτεροβάθμιου Δικαστηρίου αυτοτελούς κατ’ αυτόν, ισχυρισμού του, περί συνδρομής στο πρόσωπό του πραγματικής πλάνης, πρέπει να σημειωθούν τα ακόλουθα: Όπως προκύπτει από την παραδεκτή για τις ανάγκες του αναιρετικού ελέγχου επισκόπηση των πρακτικών της προσβαλλόμενης απόφασης, ο αναιρεσείων-κατηγορούμενος προέβαλε διά του συνηγόρου του ισχυρισμό περί πραγματικής πλάνης αυτού ισχυριζόμενος ότι ο ίδιος αγνοούσε ότι οι επίδικες βεβαιώσεις οικειοθελούς αποχώρησης των αναγραφόμενων σ’ αυτές εργαζομένων στην επιχείρησή του ήσαν πλαστές, καθόσον αυτές δεν καταρτίστηκαν από τον ίδιο αλλά του παραδόθηκαν από τους αναφερόμενους σε καθεμία από αυτές μισθωτούς, «συνταγμένες και υπογραμμένες καθ’ όλα τους τα στοιχεία» και συνοδευόμενες από αντίστοιχες υπεύθυνες δηλώσεις των ως άνω εργαζομένων ότι τα στοιχεία των βεβαιώσεων ήσαν αληθή και επομένως όταν κατατέθηκαν στη Γραμματεία του Περιφερειακού Υποκαταστήματος Ι.Κ.Α. Ηρακλείου, μαζί με την αντίστοιχη υπ’ αριθμ. πρωτ. …7.2012 αίτηση του ίδιου, αυτός τελούσε σε πραγματική πλάνη, πιστεύοντας ότι επρόκειτο για γνήσια έγγραφα. Με το περιεχόμενο όμως αυτό ο προαναφερόμενος ισχυρισμός του αναιρεσείοντος, σύμφωνα με τα αναγραφόμενα σχετικά στην αντίστοιχη νομική σκέψη της παρούσας, δεν αποτελεί αυτοτελή ισχυρισμό περί πραγματικής πλάνης αλλά αρνητικό της κατηγορίας ισχυρισμό, ενόψει του ότι η βασιμότητά του θεμελιώνεται στην άρνηση εκ μέρους του αναιρεσείοντος των περιστατικών που στηρίζουν την αποδοθείσα σ’ αυτόν κατηγορία και συνεπώς το Δικαστήριο της ουσίας, αν και δεν είχε υποχρέωση να αιτιολογήσει αυτόν, αλλά ούτε καν να απαντήσει, προέβη και στην αξιολόγησή του, κρίνοντας αυτόν ως αρνητικό της κατηγορίας και στην εξ αυτού του λόγου απόρριψή του, ενώ με τις επί της ενοχής κατά τα προαναφερόμενα παραδοχές της προσβαλλόμενης απόφασης και ειδικότερα με το να δεχτεί ότι αυτός ήταν που κατάρτισε τα ένδικα πλαστά έγγραφα, αιτιολογείται και η απορριπτική του ισχυρισμού αυτού κρίση του Δικαστηρίου. […]</p>
			<p class="ArticleNomologia_tag"><b class="_bold">ΠΟΙΝΗ</b></p>
			<p class="ArticleNomologia_NumberAndDate"><b class="_bold">Αριθμ. 563/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγήτρια η Αρεοπαγίτης <b class="_bold">Βασιλική Ηλιοπούλου,</b> Εισαγγελεύς <b class="_bold">Β. Χαλντούπης,</b> Δικηγόρος <b class="_bold">Ανθούλα Τσιτσιρίγγου</b></p>
			<p class="ArticleNomologia_SummaryText"><b class="_bold">Επιμέτρηση ποινής. Διαχρονικό δίκαιο:</b> Έννοια “επιεικέστερου νόμου” σύμφωνα με το άρ. 2 παρ. 1 νΠΚ. – Εφόσον, μετά την δημοσίευση της προσβαλλόμενης απόφασης, μεταβλήθηκε το νομοθετικό καθεστώς ως προς τα στοιχεία της αξιόποινης πράξης ή και την προβλεπόμενη ποινή, εφαρμόζεται αυτεπαγγέλτως από τον Άρειο Πάγο ο νόμος που ίσχυε από την τέλεση της πράξης έως την αμετάκλητη εκδίκασή της και περιέχει τις ευμενέστερες για τον κατηγορούμενο διατάξεις, εφόσον η αίτηση αναιρέσεως είναι παραδεκτή, ανεξαρτήτως της εμφάνισης ή μη του κατηγορουμένου κατά την συζήτηση της τελευταίας. – Η διάταξη του άρ. 79 παρ. 1 νΠΚ, περί συνεκτιμήσεως για την επιμέτρηση της ποινής των συνεπειών της τελευταίας για τον υπαίτιο και τους οικείους του, είναι ευμενέστερη έναντι των διατάξεων του ιδίου άρθρου του πΠΚ, στον οποίο δεν προβλεπόταν τέτοιο κριτήριο. – Αναιρείται η προσβαλλόμενη απόφαση ως προς την διάταξή της περί επιμετρήσεως της ποινής.</p>
			<p class="_body_text">[…] IV. i) Κατά τη διάταξη του άρ. 2 παρ. 1 του κυρωθέντος με το Ν. 4619/2019 και ισχύοντος από 1.7.2019 (άρθρο δεύτερο του Ν. 4619/2019) Ποινικού Κώδικα «Αν από την τέλεση της πράξης ως την αμετάκλητη εκδίκασή της ίσχυσαν περισσότερες διατάξεις νόμων, εφαρμόζεται αυτή που στη συγκεκριμένη περίπτωση οδηγεί στην ευμενέστερη μεταχείριση του κατηγορουμένου». Σύμφωνα με τη διάταξη αυτή, επιεικέστερος είναι ο νόμος που στη συγκεκριμένη κάθε φορά περίπτωση και όχι αφηρημένα οδηγεί στην ευμενέστερη μεταχείριση του κατηγορουμένου, αυτό δε που ενδιαφέρει δεν είναι εάν ο νόμος στο σύνολό του είναι επιεικέστερος για τον κατηγορούμενο αλλά εάν περιέχει διατάξεις που είναι επιεικέστερες γι’ αυτόν και δεν αποκλείεται στη συγκεκριμένη περίπτωση να εφαρμοσθεί εν μέρει ο προηγούμενος νόμος και εν μέρει ο νεότερος νόμος, με επιλογή των ευμενέστερων διατάξεων καθενός από αυτούς και έτσι να εφαρμόζεται αφενός ένας νόμος ως προς τα στοιχεία που συγκροτούν την αντικειμενική και υποκειμενική υπόσταση του εγκλήματος και αφετέρου άλλος νόμος ως προς την απειλούμενη ποινή. ii) Από το συνδυασμό των διατάξεων των άρ. 514 και 511 εδ. τελ. ΚΠΔ προκύπτει ότι στην περίπτωση που μετά την δημοσίευση της προσβαλλόμενης απόφασης μεταβλήθηκε το νομοθετικό καθεστώς, ως προς τα στοιχεία της αξιόποινης πράξης ή και την προβλεπόμενη ποινή, κύρια ή παρεπόμενη, ο Άρειος Πάγος εφαρμόζει και αυτεπάγγελτα, κατ’ άρ. 2 παρ. 1 του ΠΚ, το νόμο που ίσχυε από την τέλεση της πράξης έως την αμετάκλητη εκδίκασή της και περιέχει τις ευμενέστερες για τον κατηγορούμενο διατάξεις, εφόσον η αίτηση αναίρεσης είναι παραδεκτή, ανεξάρτητα από την εμφάνιση ή μη του κατηγορουμένου κατά τη συζήτηση της τελευταίας.</p>
			<p class="_body_text">iii) Στο άρ. 79 παρ. 1 του ισχύοντος από 1.7.2019 ποινικού κώδικα ορίζεται ότι, για την επιμέτρηση της ποινής στον υπαίτιο, το δικαστήριο «συνεκτιμά τις συνέπειες της ποινής για τον ίδιο και τους οικείους του». Η διάταξη αυτή για τη συνεκτίμηση του κριτηρίου αυτού, δηλ. των συνεπειών της ποινής στον υπαίτιο και τους οικείους του, είναι ευμενέστερη έναντι των διατάξεων του ίδιου άρθρου του προϊσχύσαντος ΠΚ, στο οποίο δεν προβλεπόταν τέτοιο κριτήριο.</p>
			<p class="_body_text">Συνεπώς, συντρέχει περίπτωση εφαρμογής αυτεπαγγέλτως, κατά τα άρ. 2 παρ. 1 ΠΚ και 511 εδ. δ΄ ΚΠΔ, της επιεικέστερης νέας διάταξης.</p>
			<p class="_body_text">V. Κατ’ ακολουθία των προεκτεθέντων και εφόσον δεν υπάρχει άλλος λόγος προς εξέταση, πρέπει, κατ’ αυτεπάγγελτη εφαρμογή από τον Άρειο Πάγο της προαναφερθείσας επιεικέστερης διάταξης του άρ. 79 ΠΚ, να αναιρεθεί η προσβαλλόμενη απόφαση ως προς τη διάταξή της περί επιμέτρησης της ποινής και να παραπεμφθεί η υπόθεση για νέα συζήτηση, στο ίδιο δικαστήριο, συγκροτούμενο από τους ίδιους δικαστές, εφόσον τούτο είναι δυνατόν (522 ΚΠΔ).</p>
			<p class="ArticleNomologia_NumberAndDate"><b class="_bold">Αριθμ. 750/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγήτρια η Αρεοπαγίτης <b class="_bold">Ζωή Κωστόγιαννη-Καλούση, </b>Εισαγγελεύς <b class="_bold">Δ. Παπαγεωργίου,</b> Δικηγόροι <b class="_bold">Π. Χριστόπουλος, Ε. Αλιγιζάκης</b></p>
			<p class="ArticleNomologia_SummaryText"><b class="_bold">Προϋποθέσεις εφαρμογής της διάταξης του άρ. 463 παρ. 4 νΠΚ:</b> Ποιος ήταν ο δικαιολογητικός λόγος θέσπισης του άρ. 463 παρ. 4 νΠΚ. – Για την εφαρμογή της διάταξης αυτής απαιτείται να προβλέπεται ως στερητική της ελευθερίας ποινή μόνον η ποινή της ισόβιας κάθειρξης, χωρίς να ενδιαφέρει αν προβλέπεται επίσης και χρηματική ποινή. – Εφαρμόζεται κατά την πλειοψηφία η ως άνω διάταξη και επί διακινήσεως ναρκωτικής ουσίας κατ’ επάγγελμα με προσδοκώμενο όφελος άνω των 75.000 ευρώ, που τιμωρείται με ισόβια κάθειρξη και χρηματική ποινή (και μειοψηφία). – Αναιρείται εν μέρει η προσβαλλόμενη καταδικαστική απόφαση α) ως προς τις περί ποινής διατάξεις κατά πλειοψηφία κατ’ εφαρμογήν του άρ. 463 παρ. 4 νΠΚ και ομόφωνα ως προς την παρεπόμενη ποινή της αποστέρησης των πολιτικών δικαιωμάτων, η οποία έχει καταργηθεί με τον νΠΚ, και β) ως προς την καταδικαστική της διάταξη για την πράξη της κατοχής των φυτών και δενδρυλλίων κάνναβης. </p>
			<p class="_body_text">[…] Σύμφωνα με το άρ. 463 παρ. 4 του ισχύοντος από 1.7.2019 Π.Κ. «Όπου σε ειδικούς νόμους απειλείται μόνο ποινή ισόβιας κάθειρξης, προστίθεται διαζευκτικά και η πρόσκαιρη κάθειρξη τουλάχιστον δέκα ετών». Στην ευνοϊκή αυτή ρύθμιση οδήγησε η διαπίστωση ότι σε πολλούς ειδικούς ποινικούς νόμους οι ποινές που προβλέπονταν ήταν υπερβολικά υψηλές και δεν ανταποκρίνονταν στην πραγματική κοινωνική βλάβη που επέφερε η αντίστοιχη αξιόποινη πράξη. Για την εφαρμογή της διάταξης αυτής δεν ενδιαφέρει εάν από τον ειδικό ποινικό νόμο μαζί με την ποινή της ισόβιας κάθειρξης προβλέπεται και χρηματική ποινή αλλά εάν η μόνη προβλεπόμενη στερητική της ελευθερίας ποινή είναι αυτή της ισόβιας κάθειρξης και όχι διαζευκτικά και κάποια άλλη στερητική της ελευθερίας ποινή. Η λέξη «μόνο» αναφέρεται στη στερητική της ελευθερίας ποινή της ισόβιας κάθειρξης, ανεξάρτητα αν προβλέπεται μαζί με αυτήν και χρηματική ποινή. Με τη ρύθμιση αυτή του άρ. 463 παρ. 4, επέρχεται εναρμονισμός των ποινών των ειδικών ποινικών νόμων, σε καθένα των οποίων δεν ήταν δυνατόν να γίνει συγκεκριμένη αναφορά, με αυτές του ισχύοντος από 1.7.2019 Ποινικού Κώδικα, σύμφωνα με τις οποίες η ποινή της ισόβιας κάθειρξης προβλέπεται εναλλακτικά με πρόσκαιρη κάθειρξη τουλάχιστον δέκα ετών για τα εγκλήματα που προσβάλλουν τα σημαντικότερα έννομα αγαθά, για τα οποία προσήκει η αυστηρότατη τιμωρία, όπως είναι η εσχάτη προδοσία (άρ. 134 ΠΚ), η επιβουλή της ακεραιότητας της χώρας (άρ. 138 ΠΚ) και η ανθρωποκτονία με πρόθεση (άρ. 299 ΠΚ) ή όταν προκαλείται θάνατος πολλών ανθρώπων, ως αποτέλεσμα άλλης αξιόποινης πράξης (άρ. 290 ΠΚ). </p>
			<p class="_body_text">Στην προκείμενη περίπτωση το ένδικο έγκλημα της διακίνησης ναρκωτικής ουσίας κατ’ επάγγελμα με προσδοκώμενο όφελος του δράστη που υπερβαίνει το ποσό των 75.000 ευρώ τιμωρείται κατ’ άρ. 23 παρ. 2 εδ. α΄ περ. β΄ του Ν. 4139/2013 με ισόβια κάθειρξη και χρηματική ποινή από 50.000 έως 1.000.000 ευρώ. Δηλαδή, ως μόνη στερητική της ελευθερίας ποινή προβλέπεται η ποινή της ισόβιας κάθειρξης και όχι διαζευκτικά και κάποια άλλη ποινή στερητική της ελευθερίας. Το γεγονός ότι για το έγκλημα αυτό, ο δράστης του οποίου αποβλέπει σε οικονομικό όφελος άνω των 75.000 ευρώ, προβλέπεται σωρευτικά και χρηματική ποινή δεν αποκλείει την εφαρμογή της ως άνω ευνοϊκής ρύθμισης και στην περίπτωση αυτή, αφού η λέξη «μόνο» αναφέρεται, κατά τα προεκτεθέντα, στη στερητική της ελευθερίας ποινή.</p>
			<p class="_body_text">Συνεπώς, συντρέχει περίπτωση αυτεπάγγελτης κατά τα άρ. 2 και 511 ΚΠΔ εφαρμογής της ευμενέστερης διάταξης του άρ. 463 παρ. 4 του ισχύοντος ΠΚ, κατά την άποψη που επικράτησε στο Δικαστήριο. Ένα μέλος του Δικαστηρίου, η Αρεοπαγίτης <i class="_italics">Ναυσικά Φράγκου,</i> είχε τη γνώμη ότι η διάταξη του άρ. 23 παρ. 2 εδ. α΄ περ. β΄ του Ν. 4139/2013 δεν υπόκειται στη ρύθμιση της διάταξης του άρ. 463 παρ. 4 του ΝΠΚ διότι: </p>
			<p class="_body_text">Ι. Κατά τις διατάξεις των άρθρων: α) 463 παρ. 4 του Νέου Ποινικού Κώδικα (Ν. 4619/2019) «Όπου σε ειδικούς νόμους απειλείται μόνο ποινή ισόβιας κάθειρξης, προστίθεται διαζευκτικά και η πρόσκαιρη κάθειρξη τουλάχιστον δέκα ετών», β) 23 παρ. 2 περ. α΄ και β΄ του Ν. 4139/2013 (Ναρκωτικά) ιδιαίτερα διακεκριμένες περιπτώσεις: 2. Με ισόβια κάθειρξη, καθώς και με χρηματική ποινή από πενήντα χιλιάδες (50.000) ευρώ μέχρι ένα εκατομμύριο (1.000.000) ευρώ τιμωρείται ο δράστης των πράξεων των άρ. 20 και 22: α) όταν κατ’ επάγγελμα χρηματοδοτεί την τέλεση κάποιας πράξης διακίνησης ή κατ’ επάγγελμα διακινεί ναρκωτικές ουσίες και το προσδοκώμενο όφελος του δράστη στις ανωτέρω περιπτώσεις υπερβαίνει το ποσό των εβδομήντα πέντε χιλιάδων (75.000) ευρώ, β) όταν μετέρχεται κατά την τέλεση των πράξεων αυτών ή προς το σκοπό διαφυγής του τη χρήση όπλων, όπως αυτά ορίζονται στο άρ. 1 παρ. 1 του Ν. 2168/1993 και γ) 50 του Νέου Ποινικού Κώδικα, Κύριες ποινές είναι: α) οι στερητικές της ελευθερίας, β) η χρηματική ποινή και γ) η προσφορά κοινωφελούς εργασίας. Από το συνδυασμό των ανωτέρω διατάξεων με σαφήνεια προκύπτει ότι για την εφαρμογή της διατάξεως του άρ. 463 παρ. 4 του ΝΠΚ απαιτείται να μην απειλείται σωρευτικώς με την ισόβια κάθειρξη (και) χρηματική ποινή ή προσφορά κοινωνικής εργασίας.</p>
			<p class="_body_text">ΙΙ. Στην προκειμένη περίπτωση με τη διάταξη του άρ. 23 παρ. 2 περ. α’ και β’ απειλείται ισόβια κάθειρξη και χρηματική ποινή και ως εκ τούτου δεν υπόκειται η διάταξη αυτή στη ρύθμιση της διατάξεως του άρ. 463 παρ. 4 του ΝΠΚ.</p>
			<p class="_body_text">ΙΙΙ. Επιπροσθέτως: α) Αντίθετη εκδοχή, έχει ως αποτέλεσμα να τιμωρείται με ισόβια κάθειρξη ή πρόσκαιρη κάθειρξη τουλάχιστον δέκα ετών, και ο δράστης της παρ. 1 και ο δράστης της παρ. 2 του άρ. 23, τέτοια δε βούληση του νομοθέτη δεν προκύπτει από το κείμενο της Αιτιολογικής Εκθέσεως. Και β) σε αντίθετη εκδοχή, δεν είναι δυνατόν να οδηγήσει η επελθούσα μεταβολή με το Νέο Ποινικό Κώδικα, κατά την οποία «Η ποινή της ισόβιας κάθειρξης προβλέπεται, εναλλακτικά με κάθειρξη τουλάχιστον δέκα ετών, μόνο για τα εγκλήματα που προσβάλλουν τα σημαντικότερα έννομα αγαθά για τα οποία προσήκει η αυστηρότατη τιμωρία, όπως είναι η εσχάτη προδοσία, η επιβουλή της ακεραιότητας της Χώρας και η ανθρωποκτονία με πρόθεση ή όταν προκαλείται θάνατος πολλών ανθρώπων, ως αποτέλεσμα άλλης αξιόποινής πράξης» (Αιτιολογική Έκθεση). Διότι, πέραν του ότι η εν λόγω μεταβολή αφορά εγκλήματα του Ποινικού Κώδικα και όχι Ειδικών Ποινικών Νόμων, η απειλούμενη ποινή με τη διάταξη του άρ. 23 παρ. 2 περ. α΄ και β΄ που Ν. περί Ναρκωτικών, είναι βαρύτερη, αφού προβλέπεται ισόβια κάθειρξη και χρηματική ποινή. […] </p>
			<p class="_body_text">Κατ’ ακολουθία των ανωτέρω, ενόψει του ότι εμφανίστηκαν οι αναιρεσείοντες και είναι παραδεκτές οι αιτήσεις αναίρεσης περιέχουσες τους προαναφερθέντες λόγους από το άρ. 510 παρ. 1 στοιχ. Α΄, Δ΄ και Ε΄ ΚΠΔ, συντρέχει δε νόμιμη περίπτωση αυτεπάγγελτης εφαρμογής από τον Άρειο Πάγο, α) κατά πλειοψηφία των ως άνω επιεικέστερων για τους αναιρεσείοντες- κατηγορούμενους διατάξεων του άρ. 463 παρ. 4 του ισχύοντος από 1.7.2019 ΠΚ και β) ομόφωνα των επιεικέστερων διατάξεων του ιδίου Κώδικα που δεν προβλέπουν πλέον την παρεπόμενη ποινή της στέρησης πολιτικών δικαιωμάτων (άρ. 511 του ισχύοντος από 1.7.2019 ΚΠΔ), πρέπει να αναιρεθεί εν μέρει η προσβαλλόμενη απόφαση 1795/1018 του Πενταμελούς Εφετείου Αθηνών ως προς τις περί ποινής διατάξεις, κατά πλειοψηφία κατά το μέρος που αφορά στην εφαρμογή του άρ. 463 παρ. 4 του ισχύοντος ΠΚ και ομόφωνα ως προς την παρεπόμενη ποινή της στέρησης των πολιτικών δικαιωμάτων, καθώς και την καταδικαστική της διάταξη για την πράξη της κατοχής των ως άνω φυτών και δενδρυλλίων κάνναβης κατά παραδοχή του δεύτερου υπό στοιχείο «2.2», από το άρ. 510 παρ. 1 στοιχ. Ε΄ ΚΠΔ, λόγου αναίρεσης. Οι αναιρετικές αιτιάσεις των αναιρεσειόντων για αναιτιολόγητη απόρριψη του αυτοτελούς ισχυρισμού περί συνδρομής στο πρόσωπό τους της ελαφρυντικής περίστασης του άρ. 84 παρ. 2 περ. ε΄ του ΠΚ και του συναφούς αιτήματος, είναι άσκοπο να ερευνηθούν από τον Άρειο Πάγο, ως αλυσιτελείς, διότι το Εφετείο, στο οποίο η υπόθεση θα παραπεμφθεί, πριν τον καθορισμό των επιβλητέων ποινών, θα αποφασίσει επί του ως άνω αιτήματος, που σχετίζεται αποκλειστικά με το κεφάλαιο της ποινής, εφόσον ο ως άνω ισχυρισμός υποβληθεί εκ νέου. […]</p>
			<p class="ArticleNomologia_tag"><b class="_bold">ΠΟΛΙΤΙΚΗ ΑΓΩΓΗ</b></p>
			<p class="ArticleNomologia_NumberAndDate"><b class="_bold">Αριθμ. 282/2020</b></p>
			<p class="ArticleNomologia_Composition_IDS">Προεδρεύων ο Αρεοπαγίτης <b class="_bold">Δ. Γεώργας,</b> Εισηγήτρια η Αρεοπαγίτης <b class="_bold">Ελισάβετ Τσιρακίδου, </b>Εισαγγελεύς <b class="_bold">Αριστέα Θεοδόση,</b> Δικηγόροι<b class="_bold"> Γ. Παπαδόγιαννης, Ιωάννα Σμυρνιωτάκη</b></p>
			<p class="ArticleNomologia_SummaryText"><b class="_bold">Παράνομη παράσταση πολιτικής αγωγής. Απόλυτη ακυρότητα: </b>Πότε δημιουργείται απόλυτη ακυρότητα ένεκα παρανόμου παραστάσεως της πολιτικής αγωγής. – Ποιος νομιμοποιείται σε παράσταση πολιτικής αγωγής. – Η νομιμοποίηση του πολιτικώς ενάγοντος εξαρτάται από το περιεχόμενο της σχετικής δήλωσής του. – Αν από την δήλωση παραστάσεως πολιτικής αγωγής δεν προκύπτει ο αιτιώδης σύνδεσμος μεταξύ της αξιόποινης πράξης και της ηθικής βλάβης που έχει υποστεί ο παραστάς ως πολιτικώς ενάγων, η δήλωση δεν είναι σύμφωνη με τον νόμο και ο πολιτικώς ενάγων δεν νομιμοποιείται. – Ποιοι είναι δικαιούχοι της χρηματικής ικανοποίησης για ηθική βλάβη. – Επί αξιοποίνου πράξεως που στρέφεται κατά ομορρύθμου εταιρείας, μόνον η τελευταία δικαιούται να παραστεί ως πολιτικώς ενάγουσα. – Αναιρείται η προσβαλλόμενη απόφαση λόγω απολύτου ακυρότητος ένεκα παρανόμου παραστάσεως της πολιτικής αγωγής, αφού δεν προκύπτει πόθεν προέκυψε η νομιμοποίηση της παραστάσας ως πολιτικώς ενάγουσας, δεδομένου ότι δεν διαλαμβάνεται ο αιτιώδης σύνδεσμος μεταξύ των αξιοποίνων πράξεων του εμπρησμού και της διακεκριμένης φθοράς εις βάρος ομορρύθμου εταιρείας και της ηθικής βλάβης που ισχυρίζεται ότι υπέστη από αυτές η παραστάσα ως πολιτικώς ενάγουσα. </p>
			<p class="_body_text">Κατά τη διάταξη του άρ. 171 παρ. 2 του ΚΠΔ, απόλυτη ακυρότητα, που δημιουργεί λόγο αναιρέσεως της αποφάσεως κατά το άρ. 510 παρ. 1 στοιχ. Α΄ του ίδιου Κώδικα, επιφέρει και η παρά το νόμο παράσταση του πολιτικώς ενάγοντος στη διαδικασία του ακροατηρίου, η οποία υπάρχει όταν δεν συντρέχουν στο πρόσωπο του οι όροι της ενεργητικής και παθητικής νομιμοποιήσεως για την άσκηση της πολιτικής αγωγής, σύμφωνα με τις διατάξεις των άρ. 63 και 64 του παλαιού ΚΠΔ όταν παραβιάσθηκε η διαδικασία που έπρεπε να τηρηθεί σχετικά με τον τρόπο και το χρόνο ασκήσεως και υποβολής της κατά το άρ. 68 του ΚΠΔ. Περαιτέρω κατά το άρ. 63 εδ. α΄ του ίδιου ΚΠΔ, η πολιτική αγωγή με την οποία επιδιώκεται η χρηματική ικανοποίηση λόγω ηθικής βλάβης, μπορεί να ασκηθεί ενώπιον του ποινικού δικαστηρίου, μόνον από τα πρόσωπα που έχουν το δικαίωμα αυτό κατά τις διατάξεις των άρ. 914 και 932 του ΑΚ, κατά δε το άρ. 68 παρ. 2 του ΚΠΔ, εκείνος που κατά τον Αστικό Κώδικα δικαιούται χρηματική ικανοποίηση εξαιτίας ηθικής βλάβης, μπορεί να υποβάλει την απαίτησή του στο ποινικό δικαστήριο, ωσότου αρχίσει η αποδεικτική διαδικασία, χωρίς έγγραφη προδικασία. Η νομιμοποίηση δε του πολιτικώς ενάγοντος εξαρτάται από το περιεχόμενο της σχετικής δηλώσεώς του, στην οποία, σύμφωνα με το άρ. 84 του ΚΠΔ, πρέπει να διαλαμβάνονται συνοπτική έκθεση της υπόθεσης για την οποία παρίσταται κάποιος ως πολιτικώς ενάγων, οι λόγοι στους οποίους στηρίζεται το δικαίωμα της παράστασης και το διορισμό αντικλήτου. Από αυτά συνάγεται ότι αν από τη δήλωση παραστάσεως πολιτικής αγωγής δεν προκύπτει ο αιτιώδης σύνδεσμος μεταξύ της αξιόποινης πράξης και της ηθικής βλάβης που έχει υποστεί ο παραστάς ως πολιτικώς ενάγων, τότε η δήλωση αυτή δεν είναι σύμφωνη με το νόμο και δεν νομιμοποιεί τον παραστάντα ως πολιτικώς ενάγοντα. Εξάλλου, δικαιούχοι της χρηματικής ικανοποιήσεως για ηθική βλάβη είναι μόνον οι φορείς του δικαιώματος ή εννόμου συμφέροντος που έχει προσβληθεί, ήτοι οι αμέσως ζημιωθέντες από το έγκλημα και όχι οι εμμέσως ή εξ αντανακλάσεως ζημιωθέντες. Έτσι, επί αξιόποινης πράξης που στρέφεται κατά ομόρρυθμης εταιρείας, η οποία κατά τα άρ. 784 του ΑΚ και 42 του ΕμπΝ αποτελεί νομικό πρόσωπο, διάφορο από εκείνο των ομόρρυθμων μελών της εταιρείας αυτής, μόνον η εταιρεία δικαιούται να παραστεί ως πολιτικώς ενάγουσα. Σε κάθε περίπτωση δεν μπορεί να παραστεί ατομικώς ο ομόρρυθμος εταίρος για πράξη αξιόποινη που στρέφεται κατά της εταιρείας. […]</p>
			<p class="_body_text">[…] Από όσα ανωτέρω αναφέρθηκαν, προκύπτει ότι τόσο η δήλωση παραστάσεως της πολιτικής αγωγής στον πρώτο βαθμό, όσο και η δήλωση παραστάσεως πολιτικής αγωγή στον δεύτερο βαθμό της Κ.Ν., εμφανίζει ελλείψεις κρίσιμες για την αξιολόγηση και θεμελίωση της ενεργητικής και παθητικής νομιμοποιήσεώς της ως πολιτικώς ενάγουσας, δικαιούχου αξιώσεως χρηματικής ικανοποιήσεως λόγω ηθικής βλάβης σε βάρος του κατηγορούμενου και ήδη αναιρεσείοντος. Ειδικότερα, σε καμία από τις ως άνω σχετικές δηλώσεις δεν περιέχεται συνοπτική έκθεση των αξιοποίνων πράξεων, οι οποίες αποδόθηκαν στον κατηγορούμενο και οι λόγοι στους οποίους στηρίζεται η αστική αξίωσή της σε σχέση με αυτές, δεδομένου ότι δεν φέρεται ως παθούσα με βάση τις άνω κατηγορίες που αποδόθηκαν στον κατηγορούμενο-αναιρεσείοντα και για τις οποίες αυτός καταδικάσθηκε, όπως προαναφέρθηκε. Ούτε εξάλλου από τις παραδοχές της προσβαλλόμενης αποφάσεως προκύπτει αιτιώδης σύνδεσμος μεταξύ των άνω αξιοποίνων πράξεων και της ηθικής βλάβης που αυτή ισχυρίζεται ότι υπέστη από αυτές ως αμέσως ζημιωθείσα. Αντίθετα, εντός του καταστήματος που υπέστη ζημιές από τον εμπρησμό, ιδιοκτησίας του έτερου πολιτικώς ενάγοντος, συζύγου της, λειτουργούσε επιχείρηση δική της με τη μορφή νομικού προσώπου, ήτοι εταιρείας με την επωνυμία «Κ.Ν. Ο.Ε.», όπως προβλήθηκε από τον κατηγορούμενο και επιστηρίχθηκε με την προσκομιζόμενη από αυτόν αίτηση ασφαλιστικών μέτρων συντηρητικής κατασχέσεως με ημερομηνία 20.7.2019 που άσκησαν εναντίον του οι Κ.Ν., Κ.Ν. και η εταιρεία με την επωνυμία «Κ.Ν. Ο.Ε.» νομίμως εκπροσωπουμένη με έδρα το… Η εν λόγω αίτηση συμπεριλαμβάνεται στα αναγνωσθέντα έγγραφα από το δευτεροβάθμιο δικαστήριο, το οποίο δεν την αξιολόγησε κατά την διατύπωσή της κρίσης του ως προς το παραδεκτό της παράστασης πολιτικής αγωγής. Υπό τα περιστατικά αυτά δεν είναι άμεσα παθούσα από τις αξιόποινες πράξεις του εμπρησμού και της διακεκριμένης φθοράς η Κ.Ν., αλλά η εταιρεία «Κ.Ν. Ο.Ε.», η οποία και νομιμοποιείτο να παρασταθεί πολιτική αγωγή. Ενόψει τούτων, η μη νόμιμη παράσταση της Κ.Ν. ως πολιτικώς ενάγουσας κατά του κατηγορουμένου, προκαλεί απόλυτη ακυρότητα που λαμβάνεται υπόψη σε κάθε στάδιο της διαδικασίας και στον Άρειο Πάγο (άρ. 171 περ. 2 ΚΠΔ) και που ιδρύει τον από το άρ. 510 παρ. 1 στοιχ. Α΄ λόγο αναιρέσεως. Το ότι δεν ήταν σύννομη η παράσταση πολιτικής αγωγής, δεν αίρεται από το ότι ο κατηγορούμενος δεν προέβαλε αντιρρήσεις στον πρώτο βαθμό. Συνεπώς, πρέπει να αναιρεθεί στο σύνολό της η προσβαλλόμενη απόφαση κατά το βάσιμο περί τούτου πρώτο λόγο της κρινόμενης αναιρέσεως, παρελκούσης της έρευνας των λοιπών λόγων της και να παραπεμφθεί η υπόθεση για νέα συζήτηση στο δικαστήριο που εξέδωσε την αναιρούμενη απόφαση, συγκροτούμενο όμως από άλλους δικαστές, εκτός από εκείνους που δίκασαν προηγουμένως (άρ. 519 ΚΠΔ).</p>
			<p class="ArticleNomologia_tag"><b class="_bold">ΠΟΡΝΟΓΡΑΦΙΑ ΑΝΗΛΙΚΩΝ</b></p>
			<p class="ArticleNomologia_NumberAndDate"><b class="_bold">Αριθμ. 643/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Αβροκόμη Θούα, </b>Εισηγήτρια η Αρεοπαγίτης <b class="_bold">Αρτεμισία Παναγιώτου,</b> Εισαγγελεύς <b class="_bold">Π. Μπρακουμάτσος,</b> Δικηγόρος <b class="_bold">Α. Ζαχαριάδης</b></p>
			<p class="ArticleNomologia_SummaryText"><b class="_bold">Κατοχή πορνογραφικού υλικού προς αποκλειστική χρήση του κατηγορουμένου. Παραπομπή στην Ολομέλεια: </b>Οι βασικές μορφές του εγκλήματος της πορνογραφίας ανηλίκων περιγράφονται στις παρ. 1 και 2 του άρ. 348Α ΠΚ και τιμωρούνται σε βαθμό πλημμελήματος. – Με την παρ. 2 του εν λόγω άρθρου προβλέπεται βαρύτερη τιμωρία για τις πράξεις της παραγωγής, προσφοράς, πώλησης ή με οποιονδήποτε τρόπο διάθεσης, διανομής, διαβίβασης, αγοράς, προμήθειας και κατοχής υλικού παιδικής πορνογραφίας, καθώς και της διανομής πληροφοριών, αν αυτές τελέσθηκαν μέσω ηλεκτρονικού υπολογιστή ή του διαδικτύου (και ήδη μέσω πληροφοριακών συστημάτων), οι δε ως άνω πράξεις εκτιμώνται ως επιβαρυντικές λόγω της μεγάλης ευχέρειας προσβάσεως στο διαδίκτυο. – Έννοια “παραγωγής” υλικού παιδικής πορνογραφίας. – Έννοια “προμήθειας” υλικού παιδικής πορνογραφίας. – Ποιες επιβαρυντικές περιστάσεις του επίμαχου εγκλήματος εισάγονται με την παράγραφο 4 του ως άνω άρθρου. – Η προμήθεια και η κατοχή υλικού παιδικής πορνογραφίας που αποκτάται ελεύθερα από τον χρήστη του διαδικτύου με σποραδικές επισκέψεις στις ιστοσελίδες αυτού και η διαφύλαξη (αποθήκευση) τούτου είτε στον ηλεκτρονικό υπολογιστή είτε σε άλλους υλικούς φορείς (CD-Rom κ.λπ.), για αποκλειστική χρήση του ιδίου, είτε προς ικανοποίηση της περιέργειάς του είτε ακόμη προς διέγερση των όποιων φαντασιώσεων ή γενετήσιων διαστροφών του, δεν αναβαθμίζει αυτόματα την πράξη σε κακουργηματική, εφόσον δεν συντρέχουν ορισμένα ενδεικτικά στοιχεία επεξεργασίας, διαχείρισης, αξιοποίησης, διάθεσης ή περαιτέρω διακίνησης του υλικού αυτού σε τρίτους μέσω e-mail, φωτογραφιών και CD-Rom, ή ανταλλαγής των φωτογραφιών και των βίντεο ανηλίκων μέσω του διαδικτύου, ή συνεργασίας με άλλους χρήστες του διαδικτύου για εμπλουτισμό και “βελτίωση” του υλικού, ώστε να ανακύπτει κίνδυνος διάδοσης και μετάδοσης της πορνογραφίας ανηλίκων. – Παραπέμπεται η κρινόμενη αίτηση αναιρέσεως στην Τακτική Ολομέλεια του Αρείου Πάγου, αφού με πλειοψηφία μίας ψήφου κρίθηκε ότι δεν στοιχειοθετείται η κακουργηματική κατοχή υλικού παιδικής πορνογραφίας με την χρήση ανηλίκων κάτω των δεκαπέντε ετών και ότι η απόφαση είναι αναιρετέα για εσφαλμένη ερμηνεία και εφαρμογή της διάταξης του άρ. 348Α παρ. 4 περ. β΄ ΠΚ, διότι το μεν πρόγραμμα διαμοιρασμού αρχείων “turbo” χρησιμοποιήθηκε από τον κατηγορούμενο μόνο για την αρχική πρόσβαση και μεταφόρτωση των αρχείων, η δε δραστηριότητα στον υπολογιστή του γραφείου του για χρονικό διάστημα τριών περίπου μηνών αφορούσε μόνο “κατεβάσματα” και προβολές παράνομων αρχείων, με αποτέλεσμα η απόκτηση και διαφύλαξη (αποθήκευση) κατά τον περιγραφόμενο ως άνω τρόπο του ένδικου πορνογραφικού υλικού να αφορά κατοχή για αποκλειστική χρήση, φέρουσα πλημμεληματικό χαρακτήρα. – Κατά την γνώμη της μειοψηφίας, η ύπαρξη στον υπολογιστή του γραφείου του κατηγορουμένου του λογισμικού ανταλλαγής αρχείων, ο σχηματισμός υποφακέλων αποθήκευσής τους, το πλήθος τους και η κρυπτογράφησή τους μαρτυρούν μεθοδική ενασχόληση του κατηγορουμένου και αποτελούν ενδεικτικά στοιχεία επεξεργασίας, διαχείρισης και αξιοποίησης του υλικού, ώστε να ανακύπτει κίνδυνος διάδοσης και μετάδοσής του, έστω και αν στην συγκεκριμένη περίπτωση δεν έλαβε χώρα κάτι τέτοιο.</p>
			<p class="_body_text">Κατά τη διάταξη του άρ. 348Α παρ. 1, 2, 3 και 4 του ΠΚ, όπως αυτή προστέθηκε με το άρ. 6 του Ν. 3064/2002 και εν συνεχεία αντικαταστάθηκε με το άρ. 2 παρ. 10 του Ν. 3625/2007, με τον οποίον κυρώθηκε το Προαιρετικό Πρωτόκολλο της Συμβάσεως για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και οι περιπτώσεις α και β της παρ. 4 συμπληρώθηκαν από το άρ. 3 παρ. 11 και 12, αντίστοιχα, του Α΄ Κεφαλαίου του Ν. 3727/2008 και ίσχυε κατά το χρόνο που φέρεται ότι τελέστηκε η ένδικη πράξη (3.7.2010 έως 5.11.2010), «1. Όποιος με πρόθεση παράγει, διανέμει, δημοσιεύει, επιδεικνύει, εισάγει στην Επικράτεια ή εξάγει από αυτήν, μεταφέρει, προσφέρει, πωλεί ή με άλλον τρόπο διαθέτει, αγοράζει, προμηθεύεται, αποκτά ή κατέχει υλικό παιδικής πορνογραφίας ή διαδίδει ή μεταδίδει πληροφορίες σχετικά με την τέλεση των παραπάνω πράξεων, τιμωρείται με φυλάκιση τουλάχιστον ενός έτους και με χρηματική ποινή δέκα χιλιάδων έως εκατό χιλιάδων ευρώ. 2. Όποιος με πρόθεση παράγει, προσφέρει, πωλεί ή με οποιονδήποτε τρόπο διαθέτει, διανέμει, διαβιβάζει, αγοράζει, προμηθεύεται ή κατέχει υλικό παιδικής πορνογραφίας ή διαδίδει πληροφορίες σχετικά με την τέλεση των παραπάνω πράξεων διά συστήματος ηλεκτρονικού υπολογιστή ή με την χρήση διαδικτύου (ήδη κατ’ άρθρο 348Α του νέου ΠΚ μέσω πληροφοριακών συστημάτων) τιμωρείται με φυλάκιση τουλάχιστον δύο ετών και με χρηματική ποινή πενήντα χιλιάδων έως τριακοσίων χιλιάδων ευρώ. 3. Υλικό παιδικής πορνογραφίας, κατά την έννοια των προηγουμένων παραγράφων, συνιστά η αναπαράσταση ή η πραγματική ή εικονική αποτύπωση σε ηλεκτρονικό ή άλλο υλικό φορέα του σώματος ή μέρους του σώματος ανηλίκου, κατά τρόπο που προδήλως προκαλεί γενετήσια διέγερση, καθώς και πραγματικής ή εικονικής ασελγούς (ήδη γενετήσιας) πράξεως που διενεργείται από ή με ανήλικο. 4. Οι πράξεις της πρώτης και της δεύτερης παραγράφου τιμωρούνται με κάθειρξη μέχρι δέκα ετών και με χρηματική ποινή πενήντα χιλιάδων έως εκατό χιλιάδων ευρώ: α) αν τελέσθηκαν κατ’ επάγγελμα ή κατά συνήθεια, β) αν η παραγωγή του υλικού της παιδικής πορνογραφίας συνδέεται με την εκμετάλλευση της ανάγκης, της ψυχικής ή της διανοητικής ασθένειας ή σωματικής δυσλειτουργίας λόγω οργανικής νόσου ανηλίκου ή με την άσκηση ή απειλή χρήσεως βίας ανηλίκου ή με την χρησιμοποίηση ανηλίκου που δεν έχει συμπληρώσει το δέκατο πέμπτο έτος. Αν η πράξη της περιπτώσεως β΄ είχε ως αποτέλεσμα την βαριά σωματική βλάβη του παθόντος, επιβάλλεται κάθειρξη τουλάχιστον δέκα ετών και χρηματική ποινή εκατό χιλιάδων έως πεντακοσίων χιλιάδων ευρώ, αν δε αυτή είχε αποτέλεσμα τον θάνατο, επιβάλλεται ισόβια κάθειρξη». Από τις διατάξεις αυτές προκύπτει ότι οι βασικές μορφές του εγκλήματος περιγράφονται στις παρ. 1 και 2 του ανωτέρω άρθρου και τιμωρούνται σε βαθμό πλημμελήματος. Με την παρ. 2 προβλέπεται βαρύτερη τιμωρία για τις πράξεις της παραγωγής, προσφοράς, πωλήσεως ή με οποιονδήποτε τρόπο διαθέσεως, διανομής, διαβιβάσεως, αγοράς, προμήθειας και κατοχής υλικού παιδικής πορνογραφίας, καθώς και της διανομής πληροφοριών, αν αυτές τελέσθηκαν μέσω ηλεκτρονικού υπολογιστή ή του διαδικτύου και ήδη μέσω πληροφοριακών συστημάτων. Οι ως άνω πράξεις εκτιμώνται ως επιβαρυντικές, λόγω της μεγάλης ευχέρειας προσβάσεως στο διαδίκτυο. Ως παραγωγή υλικού παιδικής πορνογραφίας πρέπει να νοηθεί η δημιουργία αυτού. Προμήθεια είναι η εξασφάλιση υλικού παιδικής πορνογραφίας και για προσωπική χρήση του δράστη ακόμη, και κατοχή θεωρείται η φυσική εξουσία του δράστη, ώστε να μπορεί να εξακριβώσει με δική του θέληση την ύπαρξη του υλικού και να διαθέσει αυτό πραγματικά. Με την παρ. 4 του προαναφερόμενου άρθρου εισάγονται οι εξής αυτοτελείς επιβαρυντικές περιστάσεις: α) αν οι πράξεις των παρ. 1 και 2 τελέσθηκαν κατ’ επάγγελμα ή κατά συνήθεια (ήδη δε, μετά την απάλειψη της κατά συνήθεια τέλεσης της πράξης από τη διάταξη του άρ. 13 του νέου ΠΚ, μόνο κατ’ επάγγελμα) και β) αν η παραγωγή του υλικού της παιδικής πορνογραφίας συνδέεται, πλην άλλων, με την χρησιμοποίηση ανηλίκου που δεν έχει συμπληρώσει το δέκατο πέμπτο έτος. Η προμήθεια και κατοχή υλικού παιδικής πορνογραφίας, που αποκτάται ελεύθερα από τον χρήστη του διαδικτύου με σποραδικές επισκέψεις στις ιστοσελίδες αυτού και η διαφύλαξη (αποθήκευση) τούτου, είτε στον ηλεκτρονικό υπολογιστή είτε σε άλλους υλικούς φορείς (CD-Rom κ.λπ.), για αποκλειστικά του ιδίου χρήση, είτε προς ικανοποίηση της περιέργειάς του είτε ακόμη προς διέγερση των όποιων φαντασιώσεων ή γενετήσιων διαστροφών του, δεν αναβαθμίζει αυτόματα την πράξη σε κακουργηματική, εάν συγχρόνως δεν συντρέχουν ορισμένα ενδεικτικά στοιχεία επεξεργασίας, διαχειρίσεως, αξιοποιήσεως, διαθέσεως ή περαιτέρω διακινήσεως του υλικού αυτού σε τρίτους μέσω e-mail, φωτογραφιών και CD-Rom ή ανταλλαγής των φωτογραφιών και των βίντεο ανηλίκων μέσω του διαδικτύου ή, τέλος, συνεργασίας με άλλους χρήστες του διαδικτύου για εμπλουτισμό και «βελτίωση» του υλικού, ώστε να ανακύπτει κίνδυνος διαδόσεως και μεταδόσεως της πορνογραφίας ανηλίκων. Διότι, σε αντίθετη περίπτωση, η γενίκευση της κατηγορίας για κάθε επίσκεψη σε ιστοσελίδα αυτού του περιεχομένου οδηγεί σε κίνδυνο ποινικοποιήσεως, με την βαρύτερη μάλιστα μορφή, της ελεύθερης χρήσεως του διαδικτύου, ακόμη και για λόγους περιέργειας ή από τύχη, γεγονός που δεν ανήκε στις προθέσεις του νομοθέτη (ΑΠ 1133/2018, ΑΠ 1648/2016). […]</p>
			<p class="_body_text">Στην προκειμένη περίπτωση, το Μικτό Ορκωτό Εφετείο Θεσσαλονίκης, που δίκασε σε δεύτερο βαθμό, με την προσβαλλόμενη υπ’ αριθμ. 100-101/2019 απόφασή του, κήρυξε τον αναιρεσείοντα ένοχο για πορνογραφία ανηλίκων ηλικίας κάτω των 15 ετών και, μετά την αναγνώριση της συνδρομής στο πρόσωπό του των ελαφρυντικών περιστάσεων του άρ. 84 παρ. 2 α΄ και ε΄ ΠΚ, τον καταδίκασε σε ποινή φυλάκισης 3 ετών, την οποία ανέστειλε για τρία έτη. Στο σκεπτικό της απόφασης αυτής, το δικαστήριο, μετά από εκτίμηση και αξιολόγηση των αποδεικτικών μέσων που λεπτομερώς αναφέρονται στο προοίμιο αυτού κατ’ είδος, δέχθηκε κατά την ανέλεγκτη ως προς τα πράγματα κρίση του, ότι αποδείχθηκαν τα ακόλουθα πραγματικά περιστατικά: […] Στη συνέχεια το Δικαστήριο κήρυξε τον κατηγορούμενο και ήδη αναιρεσείοντα ένοχο της κατοχής υλικού παιδικής πορνογραφίας και αθώο της διάθεσης αυτού και συγκεκριμένα του ότι: «Στη Θεσσαλονίκη και στο επί της οδού… γραφείο του, κατά το χρονικό διάστημα από 30.7.2010 έως 5.11.2010, με περισσότερες πράξεις που συνιστούν εξακολούθηση του ίδιου εγκλήματος, με τη χρήση συστήματος ηλεκτρονικού υπολογιστή και τη σύνδεση αυτού στο διαδίκτυο, διέθετε σε τρίτους και κατείχε υλικό παιδικής πορνογραφίας κατά την έννοια του νόμου, ήχοι πολλαπλές αναπαραστάσεις και αποτυπώσεις, σε ηλεκτρονικούς και υλικούς φορείς, του σώματος (και γεννητικών οργάνων) ανηλίκων, κατά τρόπο που αποσκοπεί στη γενετήσια διέγερση, καθώς και ασελγών πράξεων που διενεργούνται από και με ανηλίκους, γνωρίζοντας ότι η παραγωγή του υλικού παιδικής πορνογραφίας συνδέεται με τη χρησιμοποίηση ανηλίκου που δεν έχει συμπληρώσει το 15<sup class="_superscript _idGenCharOverride-1">ο</sup> έτος. Ειδικότερα κατά το χρονικό διάστημα από 30.7.2010 έως 5.11.2010, στη Θεσσαλονίκη και στο άνω γραφείο του, μέσω του ηλεκτρονικού υπολογιστή του με τη χρήση του διαδικτύου και έχοντας λογισμικό ανταλλαγής αρχείων με την ονομασία “… Turbo”, που συνδέονταν με το δίκτυο ανταλλαγής αρχείων “…”, κατείχε και διέθετε σε τρίτους χρήστες του διαδικτύου επτά (7) αρχεία, τα οποία κατά την αναπαραγωγή τους απεικονίζουν ανήλικα άτομα να τελούν ασελγείς πράξεις κατά τρόπο που προδήλως αποσκοπεί στη γενετήσια διέγερση (πεολειχίες, ετεροαυνανισμό κ.λπ.). Τέλος, την 5.11.2010 σε γενόμενο έλεγχο των αστυνομικών του Τμήματος Δίωξης Ηλεκτρονικού Εγκλήματος στον υπολογιστή του βρέθηκαν αποθηκευμένα σε φακέλους πλέον των πεντακοσίων (500) βίντεο αρχείων και πλέον των τριάντα (30) φωτογραφιών που απεικονίζουν ανήλικα άτομα να τελούν ή να ανέχονται ασελγείς πράξεις, όλες δε τις άνω πράξεις του τις τέλεσε γνωρίζοντας ότι η παραγωγή αυτού του υλικού της παιδικής πορνογραφίας συνδεόταν με τη χρησιμοποίηση ανηλίκων που δεν έχουν συμπληρώσει το 15<sup class="_superscript _idGenCharOverride-1">ο</sup> έτος. Με τους πρώτο και δεύτερο λόγους αναίρεσης ο αναιρεσείων, υποστηρίζοντας ότι σύμφωνα με την αρχή της αναλογικότητας, τα οριζόμενα στην ενσωματωθείσα στο εθνικό δίκαιο Οδηγία 2011/93/ΕΕ καθώς και ότι κατ’ ορθή διορθωτική συσταλτική ερμηνεία της διατάξεως της παρ. 4 περ. β΄ του άρ. 348Α του ΠΚ, μόνη η κατοχή υλικού παιδικής πορνογραφίας, έστω και αν συνδέεται με τη χρησιμοποίηση ανηλίκου κάτω των 15 ετών, φέρει τον χαρακτήρα πλημμελήματος, πλήττει την προσβαλλόμενη απόφαση για εσφαλμένη ερμηνεία και εφαρμογή της ανωτέρω διατάξεως και, κατ’ επέκταση, για υπέρβαση εξουσίας επειδή το Δικαστήριο της ουσίας, ως εκ του χρόνου τέλεσης του ανωτέρω, κατ’ αυτόν πλημμελήματος, δεν έπαυσε οριστικά την κατ’ αυτού ποινική δίωξη λόγω εξάλειψης του αξιοποίνου του συνεπεία παραγραφής. Σύμφωνα όμως με όσα ειπώθηκαν στη σχετική νομική σκέψη της παρούσας, οι λόγοι αυτοί τυγχάνουν απορριπτέοι ως αβάσιμοι, αφού η κατοχή πορνογραφικού υλικού μπορεί υπό προϋποθέσεις και συγκεκριμένα με τη συνδρομή των αναφερομένων ενδεικτικά σ’ αυτή (νομική σκέψη) στοιχείων, να λάβει κακουργηματικό χαρακτήρα εφόσον, μεταξύ άλλων, συνδέεται με τη χρησιμοποίηση ανηλίκου που δεν έχει συμπληρώσει το δέκατο πέμπτο έτος. Ωσαύτως, απορριπτέος ως αβάσιμος τυγχάνει και ο τρίτος, από το άρ. 510 παρ. 1 στοιχ. Δ΄ ΚΠΔ, λόγος αναίρεσης κατά το δεύτερο σκέλος του, με τον οποίο πλήττεται η προσβαλλόμενη απόφαση για έλλειψη της απαιτούμενης ειδικής και εμπεριστατωμένης αιτιολογίας με την ειδικότερη αιτίαση ότι δεν προσδιορίζεται το περιεχόμενο των επιλήψιμων ένδικων αρχείων και τούτο διότι λεπτομερώς τούτο εξειδικεύεται με τις παραδοχές ότι «…κατείχε επτά (7) αρχεία, τα οποία κατά την αναπαραγωγή τους απεικονίζουν ανήλικα άτομα να τελούν ασελγείς πράξεις (πεολειχίες, ετεροαυνανισμό κ.λπ.) ή και τα γεννητικά τους όργανα» με παράλληλη παράθεση των αποδεικτικών μέσων από τα οποία κατέληξε στην ως άνω παραδοχή διά της αναφοράς ότι «Το τελευταίο γεγονός αποδεικνύεται, χωρίς να καταλείπεται οποιαδήποτε αμφιβολία, από την διά γυμνού οφθαλμού επισκόπηση των ευρεθέντων αποθηκευμένων στον υπολογιστή του απεικονίσεων, που συνοδεύουν την αναγνωσθείσα, διαταχθείσα από το πρωτοβάθμιο δικαστήριο, έκθεση πραγματογνωμοσύνης και δη στα επισκοπηθέντα συνημμένα σ’ αυτήν επίσης παραρτήματα, στις οποίες περιλαμβάνονται ασελγείς πράξεις με ανηλίκους καταφανώς νηπιακής ηλικίας». Περαιτέρω, με αυτά που δέχθηκε, το Δικαστήριο της ουσίας, κατά παραδεκτή αλληλοσυμπλήρωση σκεπτικού και διατακτικού, με την απαιτούμενη ειδική και εμπεριστατωμένη αιτιολογία, απέρριψε όλους τους προταθέντες από τον αναιρεσείοντα αρνητικούς της κατηγορίας ισχυρισμούς του. Ειδικότερα, παρά τις περί του αντιθέτου αιτιάσεις αυτού, με τις παραδοχές ότι «στη διαδρομή… όπου ήταν αποθηκευμένοι οι υποφάκελοι με τα παραπάνω ευρήματα, ήταν αποθηκευμένα και αρχεία νομικού περιεχομένου, τα οποία ο ίδιος συνέτασσε και επεξεργαζόταν με μεγάλη συχνότητα στο πλαίσιο της επαγγελματικής του ενασχόλησης, ώστε να αποκλείεται ο μη εντοπισμός και έρευνα των ως άνω υποφακέλων εκ μέρους του κατά τη διαδικασία εντοπισμού, ανοίγματος, θέασης και αποθήκευσης των επαγγελματικών του αρχείων. Συγκεκριμένα στην πρώτη κατάτμηση (C)… στον υποφάκελο “K./R.” βρέθηκαν αρχεία συντόμευσης. Τη δε δεύτερη κατάτμηση (Ε), στην οποία υπήρχε πλήθος αρχείων παιδικής πορνογραφίας, κρυπτογραφημένα μάλιστα με τη μέθοδο Encrypted File System, τη χρησιμοποιούσε ο κατηγορούμενος ως δευτερεύοντα χώρο αποθήκευσης και ήταν και αυτή ορατή και απολύτως διαθέσιμη στον χρήστη. Η προαναφερόμενη μέθοδος κρυπτογράφησης δεν σχετίζεται με αυτοποιημένη διαδικασία ή με το διαδίκτυο και επομένως δεν δύναται να εφαρμοσθεί από τρίτο απομακρυσμένο “εισβολέα”… αποκρούεται και από την κατάθεση του μάρτυρα αστυνομικού Μ.Π., ο οποίος κατέθεσε πως δεν διαπιστώθηκε εισβολή τέτοιου τρίτου. Ο κατηγορούμενος γνώριζε την ύπαρξη και αποθήκευση των αρχείων παιδικής πορνογραφίας που κατείχε… τέτοια βρέθηκαν δε όχι μόνο στα πειστήρια που κατασχέθηκαν στο γραφείο του αλλά και στην οικία του (στο laptop όπου είχαν επίσης αντιγραφεί…). Τα αρχεία δε στον υπολογιστή του γραφείου του δεν ήταν αποθηκευμένα σε ένα μόνο φάκελο, αλλά είχε γίνει μεταφορά τους σε διάφορους φακέλους… προκειμένου να γίνει συστηματική αποθήκευσή τους σε διάφορα σημεία του υπολογιστή… ο εντοπισμός του πλήθους των καταγεγραμμένων αρχείων παιδικής πορνογραφίας στον υπολογιστή του γραφείου του κατηγορουμένου, όπου αυτός επεξεργαζόταν και αποθήκευε και αρχεία επαγγελματικού περιεχομένου που επεξεργαζόταν, δεν ήταν δυνατό να διαλάθει της προσοχής του…», το δευτεροβάθμιο Δικαστήριο με σαφήνεια, πληρότητα και χωρίς αντιφάσεις και λογικά κενά αιτιολογεί επαρκώς την απόρριψη των αρνητικών της κατηγορίας ισχυρισμών του κατηγορουμένου και ήδη αναιρεσείοντα ότι αγνοούσε την ύπαρξη και αποθήκευση του ένδικου πορνογραφικού υλικού στον υπολογιστή του και ότι αυτό αποτελούσε έργο τρίτου προσώπου, που χρησιμοποίησε ή παρενέβη σ’ αυτόν εν αγνοία του, καθώς και του περαιτέρω ισχυρισμού αυτού ότι κατά ορισμένους χρόνους, κατά τους οποίους διαπιστώθηκε ότι κατέβαινε υλικό πορνογραφίας στον υπολογιστή του γραφείου του, ο ίδιος αποδεδειγμένα απουσίαζε από αυτό, με την περαιτέρω αιτιολογία ότι «το πρόγραμμα με το οποίο κατεβαίνουν αυτά τα αρχεία, δεν απαιτεί την παρουσία του χρήστη, αλλά είναι δυνατόν να προγραμματιστεί και να λειτουργεί και μόνο του, ο δε υπολογιστής του κατηγορουμένου παρέμενε ανοικτός τις περισσότερες ώρες, έστω και αν αυτός απουσίαζε από το γραφείο του» και τούτο πέραν του ότι οι επικαλούμενες απ’ αυτόν απουσίες του κατά τις 28.9.2009, 29.9.2009 και 28-11-2009 δεν εμπίπτουν στο χρόνο τέλεσης (30.7.2010 έως 5.11.2010) της πράξης για την οποία κηρύχθηκε ένοχος. Προκειμένου δε το Δικαστήριο να καταλήξει στην ως άνω περί απόρριψης των προαναφερθέντων ισχυρισμών κρίση του, έλαβε υπόψη του και συνεκτίμησε όλα τα εισφερθέντα αποδεικτικά μέσα και ειδικότερα όλα τα αναγνωσθέντα έγγραφα, την τεχνική έκθεση του εξετασθέντος και ως μάρτυρα Κ.Μ. και τις καταθέσεις σε αμφότερους του βαθμούς δικαιοδοσίας του μάρτυρα Μ.Π., στις οποίες ρητά αναφέρεται, το γεγονός δε ότι δεν συντάχθηκε πλήρως με το περιεχόμενό τους δεν σημαίνει ότι τα παραπάνω αποδεικτικά μέσα δεν λήφθηκαν υπόψη στο σύνολό τους και δεν συνεκτιμήθηκαν μαζί με τα υπόλοιπα. Επομένως, οι σχετικοί, από το άρ. 510 παρ. 1 στοιχ. Δ΄ ΚΠΔ, τρίτος λόγος αναίρεσης, κατά τα αντίστοιχα (γ΄, δ΄ και ε΄) σκέλη του καθώς και οι πρόσθετοι λόγοι αναίρεσης, με τους οποίους πλήττεται η προσβαλλόμενη απόφαση για έλλειψη της απαιτούμενης ειδικής και εμπεριστατωμένης αιτιολογίας ως προς την απόρριψη των ως άνω αρνητικών της κατηγορίας ισχυρισμών είναι απορριπτέοι ως αβάσιμοι. Οι λοιπές, περιεχόμενες στους λόγους αυτούς αιτιάσεις τυγχάνουν απορριπτέες ως απαράδεκτες, καθόσον υπό την επίφαση της ελλείψεως ειδικής και εμπεριστατωμένης αιτιολογίας και της έλλειψης νόμιμης βάσης, πλήττεται η αναιρετικώς ανέλεγκτη περί τα πράγματα κρίση του Δικαστηρίου της ουσίας. Ωσαύτως, απορριπτέες ως απαράδεκτες τυγχάνουν και οι περιεχόμενες στους πρόσθετους λόγους αναίρεσης εκτενείς αιτιάσεις, οι οποίες αφορούν ελλιπείς ή αντιφατικές κατά τον αναιρεσείοντα παραδοχές όχι της προσβαλλόμενης απόφασης αλλ’ αυτής του πρωτοβαθμίου Δικαστηρίου καθώς και αυτές με τις οποίες το πρώτον στον παρόντα βαθμό γίνεται επίκληση, κατά τον αναιρεσείοντα, πλημμελειών της προδικασίας.</p>
			<p class="_body_text">Αναφορικά όμως με τον χαρακτηρισμό της παραπάνω αξιόποινης πράξης, για την οποία το ΜΟΕ Θεσσαλονίκης κήρυξε ένοχο τον αναιρεσείοντα, ως κακουργηματικής, τα γενόμενα δεκτά πραγματικά περιστατικά και δη ότι ο αναιρεσείων α) έχοντας λογισμικό ανταλλαγής αρχείων με την ονομασία «… Turbo», που συνδέονταν με το δίκτυο ανταλλαγής αρχείων…, κατείχε επτά (7) αρχεία υλικού παιδικής πορνογραφίας καθώς επίσης αποθηκευμένα σε φακέλους στον υπολογιστή του, πεντακόσια (500) βίντεο και πλέον των τριάντα (30) φωτογραφιών ομοίου περιεχομένου, β) ότι στο σκληρό δίσκο του υπολογιστή του, με δύο κατατμήσεις εντοπίστηκαν υποφάκελοι αποθήκευσης των ως άνω αρχείων, ευρισκόμενοι στη διαδρομή Documents and settings/K. της δεύτερης κατάτμησης, όπου υπήρχε πλήθος αρχείων παιδικής πορνογραφίας κρυπτογραφημένα με τη μέθοδο Encrypted File System, γ) ότι στην πρώτη κατάτμηση βρέθηκαν αρχεία συντόμευσης στον υποφάκελο…, η ανάλυση των οποίων καταδεικνύει θέαση αρχείων πορνογραφίας από το χρήστη αυτής (α΄ κατάτμησης), δ) ότι είχε συνεχή δυνατότητα πρόσβασης και επέμβασης στα επίδικα αρχεία, τα οποία είχε αντιγράψει και στο laptop που βρέθηκε στο σπίτι του ε) ότι τα αρχεία στον υπολογιστή του γραφείου του δεν ήταν αποθηκευμένα σε ένα μόνο φάκελο, αλλά είχε γίνει μεταφορά τους σε διάφορους φακέλους, γεγονός που αποδεικνύει μεθοδική ενασχόληση, προκειμένου να γίνει συστηματική αποθήκευσή τους σε διάφορα σημεία του υπολογιστή, αφού το πρόγραμμα διαμοιρασμού αρχείων… “turbo”, το οποίο χρησιμοποιείται για την αρχική πρόσβαση και μεταφόρτωσή τους, δεν έχει τη δυνατότητα να αποθηκεύει σε διαφορετικούς φακέλους και στ) ότι στους δίσκους του κατηγορουμένου και ήδη αναιρεσείοντα στον υπολογιστή του γραφείο του υπάρχει αρκετή δραστηριότητα με κατεβάσματα και προβολές παράνομων αρχείων, δεν συνιστούν, κατά τη γνώμη που επικράτησε στο Δικαστήριο τούτο, από μόνα τους ενδεικτικά στοιχεία τέτοιας επεξεργασίας, διαχείρισης και αξιοποίησης του ένδικου πορνογραφικού υλικού, ώστε, έστω και αν δεν συνέβη στην προκειμένη περίπτωση, ως δέχεται και η προσβαλλόμενη απόφαση, να ανακύπτει κίνδυνος διάδοσης ή μετάδοσης αυτού προς τρίτους. Αντίθετα, εκ του συνόλου των ως άνω παραδοχών και ειδικότερα αυτών ότι το μεν πρόγραμμα διαμοιρασμού αρχείων… turbo χρησιμοποιείται μόνο για την αρχική πρόσβαση και μεταφόρτωσή τους, η δε δραστηριότητα στον υπολογιστή του γραφείου του αναιρεσείοντα για χρονικό διάστημα τριών περίπου μηνών (30.7 έως 5.11.2010) αφορά μόνο κατεβάσματα και προβολές παράνομων αρχείων, προκύπτει ότι η απόκτηση και διαφύλαξη (αποθήκευση) κατά τον περιγραφόμενο ως άνω τρόπο του ένδικου πορνογραφικού υλικού, αφορά κατοχή αυτού από τον αναιρεσείοντα για αποκλειστικά δική του χρήση, φέρουσα, σύμφωνα με όσα ειπώθηκαν στη σχετική νομική σκέψη πλημμεληματικό χαρακτήρα, κατά το βάσιμο περί τούτου, από το άρ. 510 παρ. 1 στοιχ. Ε΄ ΚΠΔ, τρίτο, κατά το πρώτο σκέλος του, λόγω αναίρεσης, με τον οποίο κατ’ εκτίμηση του περιεχομένου του, πλήττεται η προσβαλλόμενη απόφαση για εσφαλμένη ερμηνεία και εφαρμογή της διατάξεως του άρ. 348Α παρ. 4 περ. β΄ ΠΚ και ο οποίος, μετά ταύτα, πρέπει να γίνει δεκτός.</p>
			<p class="_body_text">Κατά τη γνώμη όμως δύο μελών του Δικαστηρίου και δη των Αρεοπαγιτών <i class="_italics">Ευφροσύνης Καλογεράτου-Ευαγγέλου</i> και <i class="_italics">Σταματικής Μιχαλέτου</i>, η, σύμφωνα με τις παραδοχές της απόφασης, ύπαρξη στον υπολογιστή του γραφείου του κατηγορουμένου και ήδη αναιρεσείοντα λογισμικού ανταλλαγής αρχείων με την ονομασία …Turbo, που συνδέονταν με το δίκτυο ανταλλαγής αρχείων… και ο σχηματισμός υποφακέλων αποθήκευσής τους κατά τον περιγραφόμενο ειδικότερα στο σκεπτικό τρόπο, σε συνδυασμό με το πλήθος αυτών, καθώς και η κρυπτογράφηση αυτών και κατ’ επέκταση η δυνατότητα πρόσβασης και επέμβασης σ’ αυτά (αρχεία), μαρτυρούν μεθοδική ενασχόλησή του και αποτελούν ενδεικτικά στοιχεία επεξεργασίας, διαχειρίσεως και αξιοποιήσεως αυτών ώστε να ανακύπτει κίνδυνος διαδόσεως και μεταδόσεώς τους, έστω και αν στη συγκεκριμένη περίπτωση δεν έλαβε χώρα κάτι τέτοιο.</p>
			<p class="_body_text">Συνεπώς, με βάση τα γενόμενα δεκτά πραγματικά περιστατικά, ορθά το Δικαστήριο της ουσίας δέχτηκε ότι στοιχειοθετείται η προβλεπόμενη από την παρ. 4 του άρ. 384Α του ΠΚ κακουργηματική κατοχή υλικού παιδικής πορνογραφίας με τη χρήση ανηλίκων κάτω των 15 ετών και επομένως, ο παραπάνω λόγος αναίρεσης θα έπρεπε να απορριφθεί ως ουσιαστικά αβάσιμος.</p>
			<p class="_body_text">Μετά από αυτά, ενόψει του ότι η απόφαση επί του παραπάνω από το άρ. 510 παρ. 1 στοιχ. Ε΄ του ΚΠΔ λόγου αναιρέσεως λαμβάνεται με πλειοψηφία μιας ψήφου, πρέπει, η αίτηση αναιρέσεως να παραπεμφθεί κατά τούτο υποχρεωτικά, σύμφωνα με τις διατάξεις των άρ. 23 παρ. 1 και 2 του Ν. 1756/1988, ως νυν ισχύει και 3 παρ. 3 του Ν. 3810/1957, η οποία έχει διατηρηθεί σε ισχύ για τις ποινικές υποθέσεις, στην Τακτική Ολομέλεια του Αρείου Πάγου, απορριπτομένων των λοιπών, κύριων και πρόσθετων, λόγων της ένδικης αίτησης αναίρεσης.</p>
			<p class="ArticleNomologia_tag"><b class="_bold">ΣΥΝΑΥΤΟΥΡΓΙΑ</b></p>
			<p class="ArticleNomologia_NumberAndDate"><b class="_bold">Αριθμ. 905/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Μαρία Γεωργίου, </b>Εισηγήτρια η Αρεοπαγίτης <b class="_bold">Βασιλική Ηλιοπούλου, </b>Εισαγγελεύς <b class="_bold">Β. Παππαδάς,</b> Δικηγόροι <b class="_bold">Χ. Μαρκογιαννάκης, Κ. Ζηκογιάννης</b></p>
			<p class="ArticleNomologia_SummaryText"><b class="_bold">Έννοια συναυτουργίας. Διαχρονικό δίκαιο: </b>Έννοια “συναυτουργίας” κατά τον νΠΚ. – Αναιρείται λόγω ελλείψεως αιτιολογίας η προσβαλλόμενη καταδικαστική απόφαση για πλαστογραφία από κοινού, διότι σε αυτήν υπάρχουν ασάφειες αναφορικά με την συμμετοχή των δύο κατηγορουμένων στην τέλεση της πράξης, η δε εντελώς γενική αναφορά στην απόφαση περί “κοινού δόλου” δεν είναι αρκετή.</p>
			<p class="_body_text">[…] IV. Σύμφωνα με το άρ. 45 του νέου ΠΚ «Αν δύο ή περισσότεροι πραγμάτωσαν από κοινού, εν όλω ή εν μέρει, τα στοιχεία της περιγραφόμενης στον νόμο αξιόποινης πράξης, καθένας τους τιμωρείται ως αυτουργός». Όπως αναφέρεται και στη σχετική αιτιολογική έκθεση, στο άρθρο αυτό, στο οποίο περιγράφεται το περιεχόμενο της συναυτουργίας, ορίζεται πλέον με σαφήνεια ότι για να χαρακτηρισθεί κάποιος συναυτουργός δεν αρκεί να έχει κοινό δόλο και να τελεί πράξεις που συμβάλλουν στην πραγμάτωση του εγκλήματος, αλλά πρέπει να πραγματώνει από κοινού, εν όλω ή εν μέρει, τα στοιχεία της περιγραφόμενης στο νόμο αξιόποινης πράξης, πρέπει, δηλαδή, να τελεί σε κάθε περίπτωση πράξη αντικειμενικής υπόστασης.</p>
			<p class="_body_text">[…] VII. Με αυτά που δέχθηκε το Δικαστήριο, ως προς την πρώτη και τρίτη των κατηγορουμένων, δεν διέλαβε στην προσβαλλόμενη απόφασή του την επιβαλλόμενη από τις προαναφερθείσες διατάξεις του Συντάγματος και του Κώδικα Ποινικής Δικονομίας ειδική και εμπεριστατωμένη αιτιολογία, η οποία στη συγκεκριμένη περίπτωση είναι ασαφής και ελλιπής. Ειδικότερα, υπάρχουν ασάφειες στην απόφαση αναφορικά με τη συμμετοχή των δύο αυτών κατηγορουμένων στην τέλεση της επίδικης πράξης πλαστογραφίας, καθόσον δεν προσδιορίζεται με ποιες πράξεις αυτές συνέβαλαν στην πραγμάτωση της εν λόγω πλαστογραφίας, που διέπραξε η δεύτερη κατηγορούμενη, Ε.Μ., ώστε να είναι δυνατόν να κριθεί εάν η συμμετοχή τους στην πράξη αυτή συνιστά συναυτουργία ή συνέργεια κατά το άρ. 47 ΠΚ, για την οποία με τον νέο ΠΚ προβλέπεται επιεικέστερη ποινή. Η εντελώς γενική αναφορά στην απόφαση περί κοινού δόλου δεν αρκεί, κατά το άρ. 45 ΠΚ (βλ. υπό στ. IV νομική σκέψη της παρούσας), για να χαρακτηρισθούν οι κατηγορούμενες ως συναυτουργοί και πολύ περισσότερο η τρίτη κατηγορούμενη, για την οποία το μόνο που αναφέρεται στην απόφαση είναι ότι αυτή ήταν ταμίας του σωματείου.</p>
			<p class="_body_text">Συνεπώς, το Δικαστήριο υπέπεσε στην εκ του άρ. 510 παρ. 1 στοιχ. Δ΄ ΚΠΔ πλημμέλεια και είναι βάσιμος ο σχετικός λόγος των αναιρέσεων της πρώτης και της τρίτης αναιρεσείουσας για έλλειψη ειδικής και εμπεριστατωμένης αιτιολογίας. […]</p>
			<p class="ArticleNomologia_tag"><b class="_bold">ΥΠΕΞΑΙΡΕΣΗ</b></p>
			<p class="ArticleNomologia_NumberAndDate"><b class="_bold">Αριθμ. 363/2020</b></p>
			<p class="ArticleNomologia_Composition_IDS">Προεδρεύουσα η Αντιπρόεδρος <b class="_bold">Αγγελική Αλειφεροπούλου,</b> Εισηγήτρια η Αρεοπαγίτης <b class="_bold">Μαρία Κουβίδου, </b>Εισαγγελεύς<b class="_bold"> Δ. Ασπρογέρακας,</b> Δικηγόρος <b class="_bold">Γ. Τριανταφύλλου</b></p>
			<p class="ArticleNomologia_SummaryText"><b class="_bold">Υπεξαίρεση στην υπηρεσία. Διαχρονικό δίκαιο: </b>Στοιχεία υπεξαίρεσης στην υπηρεσία. – Έννοια “ιδιοποίησης”. – Στοιχεία δόλου του εν λόγω εγκλήματος. – Στοιχεία τέλεσης του εγκλήματος σε βαθμό κακουργήματος. – Με την ήδη καταργηθείσα διάταξη του άρ. 1 παρ. 1 του Ν. 1608/1950 επαυξάνετο το αξιόποινο χωρίς τυποποίηση νέων εγκλημάτων. – Αν το έγκλημα της υπεξαίρεσης στην υπηρεσία, λόγω του ύψους της αξίας του αντικειμένου του, υπάγεται στην διάταξη του άρ. 1 παρ. 1 του Ν. 1608/1950, είναι χωρίς έννομη σημασία η συνδρομή ή μη των επιβαρυντικών κακουργηματικών περιστάσεων του άρ. 258 στοιχ. γ΄ περ. αα΄ και ββ΄ πΠΚ. – Με ποιον τρόπο προσδιορίζεται το αντικείμενο του κατ’ εξακολούθησιν εγκλήματος που υπάγεται στο άρ. 1 παρ. 1 του Ν. 1608/1950. – Με την θέση σε ισχύ του νΠΚ καταργήθηκε η διάταξη του άρ. 258 ΠΚ και ο Ν. 1608/1950. – Στην περίπτωση της υπεξαίρεσης εις βάρος του νομικού προσώπου του ελληνικού δημοσίου, των νομικών προσώπων δημοσίου δικαίου ή των οργανισμών τοπικής αυτοδιοίκησης, η διάταξη του άρ. 375 παρ. 3 νΠΚ, εν συγκρίσει με τις ήδη καταργηθείσες διατάξεις των άρ. 258 πΠΚ και άρ. 1 του Ν. 1608/1905, α) είναι εν μέρει επιεικέστερη ως προς την κατάργηση των ιδιαζόντως επιβαρυντικών περιστάσεων του Ν. 1608/1950 και της απειλούμενης ποινής της ισόβιας κάθειρξης, και εν μέρει αυστηρότερη ως προς την μείωση του ποσού από 150.000 ευρώ σε 120.000 ευρώ, και β) είναι επιεικέστερη ως προς την πρόβλεψη της κάθειρξης από δέκα έως δεκαπέντε έτη, έναντι κάθειρξης από πέντε έως είκοσι έτη, και, επί συνδρομής των ανωτέρω ιδιαζόντως επιβαρυντικών περιστάσεων, της ισόβιας κάθειρξης, η δε χρηματική ποινή λαμβάνεται υπόψιν μόνον επί ίσων στερητικών της ελευθερίας ποινών, πράγμα που δεν συμβαίνει εν προκειμένω.</p>
			<p class="_body_text">[…] Κατά τη διάταξη του άρ. 258 του μέχρι 30.6.2019 προϊσχύσαντος ΠΚ περί υπεξαίρεσης στην υπηρεσία, «Υπάλληλος ο οποίος παράνομα ιδιοποιείται χρήματα ή άλλα κινητά πράγματα που τα έλαβε ή τα κατέχει λόγω αυτής της ιδιότητάς του, και αν ακόμα δεν ήταν αρμόδιος γι’ αυτό, τιμωρείται: α) με φυλάκιση τουλάχιστον έξι μηνών, β) αν το αντικείμενο της πράξης είναι ιδιαίτερα μεγάλης αξίας, με φυλάκιση τουλάχιστον δύο ετών, γ) με κάθειρξη μέχρι δέκα ετών, αν: αα) ο υπαίτιος μεταχειρίστηκε ιδιαίτερα τεχνάσματα και το αντικείμενο της πράξης είναι ιδιαίτερα μεγάλης αξίας συνολικά ανώτερης των τριάντα χιλιάδων (30.000) ευρώ ή ββ) το αντικείμενο της πράξης έχει αξία μεγαλύτερη των εκατόν είκοσι χιλιάδων (120.000) ευρώ». Από τη διάταξη αυτή προκύπτει ότι για τη στοιχειοθέτηση του εγκλήματος της υπεξαίρεσης στην υπηρεσία, το οποίο περιλαμβάνει την αντικειμενική υπόσταση της υπεξαίρεσης του άρ. 375 παρ. 1 του ΠΚ με επαύξηση της ποινής, απαιτείται: α) πράξη παράνομης ιδιοποίησης ξένων κινητών πραγμάτων ή χρημάτων, δηλαδή πραγμάτων ή χρημάτων των οποίων η κυριότητα, όπως αυτή νοείται στο αστικό δίκαιο, ανήκει (πλήρως ή εν μέρει) σε τρίτα πρόσωπα, β) ιδιότητα του δράστη ως υπαλλήλου, κατά την έννοια του άρ. 13 περ. α΄ του ΠΚ, όπως αυτή διευρύνεται με το άρ. 263Α του ΠΚ και γ) ο υπάλληλος να έλαβε ή να κατέχει τα κινητά πράγματα ή τα χρήματα υπό την υπαλληλική του ιδιότητα, άσχετα αν ήταν αρμόδιος ή όχι γι’ αυτό. Ιδιοποίηση αποτελεί κάθε ενέργεια ή παράλειψη του δράστη, η οποία εκδηλώνει τη θέλησή του να εξουσιάζει και να διαθέτει το πράγμα σαν να είναι κύριος αυτού. Υποκειμενικά απαιτείται η ύπαρξη δόλου, ο οποίος ενέχει τη γνώση του δράστη ότι το πράγμα ή τα χρήματα είναι ξένα (πλήρως ή εν μέρει) ως προς αυτόν και ότι τα έλαβε ή τα κατέχει υπό την υπαλληλική του ιδιότητα, καθώς και τη θέληση να τα ιδιοποιηθεί παράνομα, δηλαδή χωρίς τη συγκατάθεση του ιδιοκτήτη ή χωρίς άλλο δικαίωμα που παρέχεται σ’ αυτόν (δράστη) από τον νόμο. Για τη στοιχειοθέτηση του εγκλήματος της υπεξαίρεσης στην υπηρεσία σε βαθμό κακουργήματος, απαιτείται είτε ο υπαίτιος να μεταχειρίστηκε ιδιαίτερα τεχνάσματα και το αντικείμενο της πράξης να είναι, κατά την κρίση του δικαστηρίου της ουσίας, ιδιαίτερα μεγάλης αξίας, συνολικά ανώτερης των τριάντα χιλιάδων (30.000) ευρώ, είτε το αντικείμενο της πράξης να έχει αξία συνολικά ανώτερη των εκατόν είκοσι χιλιάδων (120.000) ευρώ. Περαιτέρω, σύμφωνα με το άρ. 1 παρ. 1 του Ν. 1608/1950, όπως ίσχυε μέχρι 30.6.2019, στον ένοχο των αδικημάτων που προβλέπονται στα άρ. 216, 218, 235, 236, 237, 242, 256, 258, 372, 375 και 386 του Ποινικού Κώδικα, εφόσον αυτά στρέφονται κατά του Δημοσίου ή των νομικών προσώπων δημοσίου δικαίου ή κατά άλλου νομικού προσώπου από εκείνα που αναφέρονται στο άρ. 263Α του ΠΚ και το όφελος που πέτυχε ή επιδίωξε ο δράστης ή η ζημία που προξενήθηκε ή οπωσδήποτε απειλήθηκε στο Δημόσιο ή στα πιο πάνω νομικά πρόσωπα υπερβαίνει το ποσό των εκατόν πενήντα χιλιάδων (150.000) ευρώ, επιβάλλεται η ποινή της κάθειρξης. Ενώ, εάν συντρέχουν ιδιαζόντως επιβαρυντικές περιστάσεις, και ιδίως αν ο ένοχος εξακολούθησε επί μακρό χρόνο την τέλεση του εγκλήματος ή το αντικείμενό του είναι ιδιαίτερα μεγάλης αξίας, επιβάλλεται η ποινή της ισόβιας κάθειρξης. Η εν λόγω διάταξη δεν τυποποιεί εξαρχής νέα εγκλήματα, αλλά εισάγει επιβαρυντικές περιστάσεις και επαυξάνει το αξιόποινο των αντίστοιχων βασικών εγκλημάτων του ΠΚ με τη συνδρομή ζημίας ορισμένου ύψους και συγκεκριμένα ανώτερης των 150.000 ευρώ σε βάρος του Δημοσίου και των λοιπών νομικών προσώπων του άρ. 263Α του ΠΚ, στα οποία περιλαμβάνονται και οι ΟΤΑ (Δήμοι, κ.λπ.), προϋποθέτοντας την πλήρωση όλων των νομοτυπικών στοιχείων της αντικειμενικής και υποκειμενικής υπόστασης των βασικών εγκλημάτων του ΠΚ που αναφέρονται σ’ αυτή. Έτσι, εάν το έγκλημα της υπεξαίρεσης στην υπηρεσία, λόγω του ύψους της αξίας του αντικειμένου του, υπάγεται στη διάταξη του άρ. 1 παρ. 1 του Ν. 1608/1950, είναι χωρίς έννομη σημασία η συνδρομή ή μη των επιβαρυντικών κακουργηματικών περιστάσεων του άρ. 258 στοιχείο γ΄ περ. αα΄ και ββ΄ του ΠΚ. Όταν δε πρόκειται για κατ’ εξακολούθηση έγκλημα, που υπάγεται στο άρ. 1 παρ. 1 του Ν. 1608/1950, για τον προσδιορισμό της αξίας του επιδιωκόμενου παράνομου οφέλους ή της ζημίας που προκλήθηκε ή απειλήθηκε και για τον καθορισμό του αντικειμένου του εγκλήματος ως ιδιαίτερα μεγάλης αξίας, λαμβάνεται υπόψη το συνολικό περιεχόμενο όλων των μερικότερων πράξεων του κατ’ εξακολούθηση εγκλήματος. Από 1.7.2019, που κατά τα προαναφερθέντα άρχισε να ισχύει ο νέος Ποινικός Κώδικας, καταργήθηκε η διάταξη του άρ. 258 ΠΚ, καθώς και ο Ν. 1608/1950 (άρ. 462 του νέου ΠΚ), πλέον δε η υπεξαίρεση που στρέφεται άμεσα κατά του νομικού προσώπου του ελληνικού δημοσίου, των νομικών προσώπων δημοσίου δικαίου ή των οργανισμών τοπικής αυτοδιοίκησης ρυθμίζεται από τη διάταξη του άρ. 375 παρ. 1, 3 του νέου ΠΚ, περί υπεξαίρεσης, η οποία ορίζει τα ακόλουθα: «1. Όποιος ιδιοποιείται παράνομα ξένο (ολικά ή εν μέρει) κινητό πράγμα που περιήλθε στην κατοχή του με οποιονδήποτε τρόπο τιμωρείται με φυλάκιση έως δύο έτη ή χρηματική ποινή και αν το αντικείμενο είναι ιδιαίτερα μεγάλης αξίας, με φυλάκιση και χρηματική ποινή… 2… 3. Αν η υπεξαίρεση στρέφεται άμεσα κατά του νομικού προσώπου του ελληνικού δημοσίου, των νομικών προσώπων δημοσίου δικαίου ή των οργανισμών τοπικής αυτοδιοίκησης και η αξία του αντικειμένου της υπερβαίνει συνολικά το ποσό των 120.000 ευρώ, επιβάλλεται κάθειρξη τουλάχιστον δέκα ετών και χρηματική ποινή έως χίλιες ημερήσιες μονάδες. Η πράξη αυτή παραγράφεται μετά είκοσι έτη». Από τη σύγκριση των ανωτέρω διατάξεων προκύπτει ότι, εκτός από την κατάργηση της ιδιότητας του υπαλλήλου, δεν άλλαξαν τα νομοτυπικά στοιχεία της αντικειμενικής και υποκειμενικής υπόστασης του βασικού εγκλήματος της υπεξαίρεσης σε βάρος του νομικού προσώπου του ελληνικού δημοσίου, των νομικών προσώπων δημοσίου δικαίου ή των οργανισμών τοπικής αυτοδιοίκησης, πλην όμως, για την κακουργηματική μορφή της άνω πράξης απαιτείται μόνο η αξία του αντικειμένου της να υπερβαίνει συνολικά το ποσό των 120.000 ευρώ αντί των 150.000 ευρώ, αφού καταργήθηκαν οι ιδιαζόντως επιβαρυντικές περιστάσεις του Ν. 1608/1950. Δηλαδή, η νέα διάταξη είναι εν μέρει επιεικέστερη ως προς την κατάργηση των ιδιαζόντως επιβαρυντικών περιστάσεων του Ν. 1608/1950 (επί μακρό χρόνο τέλεση του εγκλήματος ή το αντικείμενο είναι ιδιαίτερα μεγάλης αξίας) και της απειλούμενης ποινής της ισόβιας κάθειρξης και εν μέρει αυστηρότερη ως προς τη μείωση του ποσού από 150.000 ευρώ σε 120.000 ευρώ. Περαιτέρω, η νέα διάταξη για την ανωτέρω πράξη προβλέπει κάθειρξη από δέκα έως δεκαπέντε έτη (άρ. 50 στοιχ. α΄, 51 παρ. 1, 52 του νέου ΠΚ), ενώ η προηγούμενη και εφαρμοσθείσα προέβλεπε κάθειρξη από πέντε έως είκοσι έτη και επί συνδρομής των ανωτέρω ιδιαζόντως επιβαρυντικών περιστάσεων ισόβια κάθειρξη και, συνεπώς, για την πράξη αυτή συντρέχει περίπτωση επιεικέστερου νομού ως προς την απειλούμενη στερητική της ελευθερίας ποινή, η οποία, σύμφωνα με όσα εκτίθενται στη μείζονα σκέψη, λαμβάνεται κατ’ αρχήν υπόψη για το χαρακτηρισμό ενός νόμου ως επιεικέστερου, ενώ η χρηματική ποινή λαμβάνεται υπόψη μόνο επί ίσων στερητικών της ελευθερίας ποινών, πράγμα που δεν συμβαίνει στην προκείμενη περίπτωση. […]</p>
			<p class="ArticleNomologia_tag"><b class="_bold">ΦΟΡΟΛΟΓΙΚΑ ΑΔΙΚΗΜΑΤΑ</b></p>
			<p class="ArticleNomologia_NumberAndDate"><b class="_bold">Αριθμ. 743/2020</b></p>
			<p class="ArticleNomologia_Composition_IDS">Προεδρεύων ο Αντιπρόεδρος <b class="_bold">Ι. Μαγγίνας,</b> Εισηγήτρια η Αρεοπαγίτης <b class="_bold">Βασιλική Ηλιοπούλου, </b>Εισαγγελεύς <b class="_bold">Ι. Αγγελής,</b> Δικηγόρος <b class="_bold">Π. Βασιλακόπουλος,</b> <b class="_bold">Δέσποινα Γάκη</b></p>
			<p class="ArticleNomologia_SummaryText"><b class="_bold">Εξάλειψη του αξιοποίνου σε φορολογικές παραβάσεις. Διαχρονικό δίκαιο: </b>Στις περιπτώσεις του συνολικού για κάθε φορολογία διοικητικού ή δικαστικού συμβιβασμού ή της με άλλον τρόπο ολικής περαίωσης της φορολογικής υπόθεσης δεν υφίσταται πλέον ποινικό αδίκημα, ο δε κατηγορούμενος κηρύσσεται αθώος. – Τέτοια δυνατότητα περαίωσης της φορολογικής υπόθεσης παρεχόταν και στην περίπτωση της έκδοσης και αποδοχής εικονικών φορολογικών στοιχείων. – Η διάταξη του άρ. 24 παρ. 2 του Ν. 2523/1997, όπως ίσχυε μέχρι την κατάργησή της, εκτός των περιπτώσεων του αναφερόμενου διοικητικού και δικαστικού συμβιβασμού, ήταν εφαρμοστέα και στην περίπτωση της “με άλλο τρόπο ολικής διοικητικής περαίωσης της διαφοράς”, στην έννοια δε της τελευταίας εμπίπτει και η περίπτωση κατά την οποία ο φορολογούμενος, αποδεχόμενος ανεπιφύλακτα την εις βάρος του εκδοθείσα αρχική απόφαση επιβολής φόρου ή προστίμου, καταβάλλει την συνολική οφειλή εντός της προβλεπόμενης προθεσμίας. – Για όσα φορολογικά αδικήματα έχουν χρόνο τέλεσης μέχρι τις 31.12.2013 εφαρμόζεται η καταργηθείσα διάταξη του άρ. 24 παρ. 2α Ν. 2523/1997 ως επιεικέστερη ρύθμιση. – Αναιρείται λόγω εσφαλμένης εφαρμογής του άρ. 24 παρ. 2 Ν. 2523/1997 η προσβαλλόμενη απόφαση, με την οποία απερρίφθη ο αυτοτελής ισχυρισμός του κατηγορουμένου περί εξαλείψεως του αξιοποίνου κατ’ άρ. 24 παρ. 2 του Ν. 2523/1997, λόγω της επελθούσης ολικής περαίωσης της φορολογικής διαφοράς με την εκ μέρους του ολοσχερή εξόφληση του προστίμου.</p>
			<p class="_body_text">[…] V. Κατά τη διάταξη του άρ. 24 παρ. 2 του ως άνω Ν. 2523/1997, όπως η παρ. 2 αυτού αντικαταστάθηκε με την παρ. 4 του άρ. 12 του Ν. 2723/1999 και το δεύτερο εδάφιο της παρ. 2 με το άρ. 75 παρ. 4 του Ν. 3842/2010, «στις περιπτώσεις του συνολικού για κάθε φορολογία διοικητικού ή δικαστικού συμβιβασμού ή της με άλλο τρόπο ολικής διοικητικής περαίωσης της διαφοράς δεν εφαρμόζονται οι ποινικές διατάξεις του παρόντος». Από το συνδυασμό των πιο πάνω διατάξεων συνάγεται ότι στις περιπτώσεις του συνολικού για κάθε φορολογία, διοικητικού ή δικαστικού συμβιβασμού ή της με άλλον τρόπο ολικής περαίωσης της φορολογικής υπόθεσης δεν υφίσταται πλέον ποινικό αδίκημα και συνεπώς ο κατηγορούμενος κηρύσσεται αθώος. Τέτοια δυνατότητα περαίωσης της φορολογικής υπόθεσης παρεχόταν και στην περίπτωση της έκδοσης και αποδοχής εικονικών φορολογικών στοιχείων, και συνεπώς στην περίπτωση που έχει περαιωθεί διοικητικά η σχετική φορολογική υπόθεση δεν εφαρμόζονται οι διατάξεις του άρ. 19 του Ν. 2523/1997, αφού δεν υφίσταται ποινικό αδίκημα, και ο κατηγορούμενος κηρύσσεται αθώος (ΑΠ 1044/2014).</p>
			<p class="_body_text">Η παραπάνω διάταξη του άρ. 24 παρ. 2 του Ν. 2523/1997, όπως ίσχυε μέχρι την κατάργησή της, εκτός των περιπτώσεων του αναφερόμενου διοικητικού και δικαστικού συμβιβασμού, ήταν εφαρμοστέα και στην περίπτωση της «με άλλο τρόπο ολικής διοικητικής περαίωσης της διαφοράς». Στην έννοια της «με άλλο τρόπο» ολικής διοικητικής περαίωσης της διαφοράς εμπίπτει και η περίπτωση, κατά την οποία ο φορολογούμενος, αποδεχόμενος ανεπιφύλακτα την σε βάρος του εκδοθείσα αρχική απόφαση επιβολής φόρου ή προστίμου, καταβάλλει τη συνολική οφειλή εντός της προβλεπόμενης προθεσμίας. Δεν περιορίζεται δε αυτή η «με άλλο τρόπο περαίωση» μόνο στις περιπτώσεις συγκεκριμένης νομοθετικής πρωτοβουλίας.</p>
			<p class="_body_text">Τέλος η διάταξη αυτή του άρ. 24 παρ. 2α του Ν. 2523/1997 καταργήθηκε μετά την από 1.1.2014 θέση σε ισχύ του Ν. 4174/2013 (ΚΦΔ), πλην όμως, επειδή ανάγεται στο χώρο των ουσιαστικών ποινικών διατάξεων, κατ’ εφαρμογή του άρ. 2 παρ. [1] ΠΚ, διατηρεί την ισχύ της για τα φορολογικά αδικήματα που έχουν χρόνο τέλεσης μέχρι 31.12.2013, έστω κι αν διαπιστώνονται ή οριστικοποιούνται μετά την 1.1.2014. […]</p>
			<p class="_body_text">VΙΙΙ. Στην κρίση του αυτή κατέληξε το Δικαστήριο, αφού απέρριψε τον ισχυρισμό του κατηγορουμένου περί εξάλειψης του αξιοποίνου, κατ’ άρ. 24 παρ. 2 του Ν. 2523/1997, λόγω της επελθούσας ολικής περαίωσης της φορολογικής διαφοράς με την εκ μέρους του ολοσχερή εξόφληση του προστίμου, δεχόμενο επί λέξει τα εξής: «Ο … κατηγορούμενος ισχυρίσθηκε περαιτέρω ενώπιον του πρωτοβαθμίου Δικαστηρίου ότι δεν υφίσταται εν προκειμένω ποινικό αδίκημα σύμφωνα με τη διάταξη του άρ. 24 παρ. 2 εδ. α΄ Ν. 2523/1997, επειδή με τις 2013, 2014 και 2015/2012 πράξεις επιβολής προστίμων του Προϊσταμένου της Δ.Ο.Υ. … του επιβλήθηκαν διοικητικά πρόστιμα για την έκδοση των επίδικων εικονικών τιμολογίων της εταιρίας “… Ε.Π.Ε.”, τα οποία (πρόστιμα) εξόφλησε, επομένως επήλθε ολική διοικητική περαίωση της διαφοράς στο πρόσωπό του. Ο ισχυρισμός αυτός, που επαναφέρεται προς κρίση ενώπιον του παρόντος δευτεροβαθμίου Δικαστηρίου με την έφεση του … κατηγορουμένου, πρέπει να απορριφθεί ως αβάσιμος, δεδομένου ότι από κανένα αποδεικτικό στοιχείο δεν προκύπτει, ούτε ο κατηγορούμενος ισχυρίζεται, ότι υπήρξε στην περίπτωσή του περαίωση εκκρεμούς φορολογικής υπόθεσης με την έννοια του άρ. 11 N. 3888/2010, δηλαδή περαίωση, μετά από αίτησή του, εκκρεμούς υπόθεσης στο πλαίσιο διοικητικού ή δικαστικού συμβιβασμού, όπως απαιτείται, … για τη μη εφαρμογή των ποινικών διατάξεων του Ν. 2523/1997 κατά το άρθρο 24 παρ. 2 εδ. α΄ του νόμου αυτού». Έτσι που έκρινε το Δικαστήριο, εσφαλμένα ερμήνευσε την εφαρμοστέα, ως εκ του χρόνου τέλεσης των πράξεων της φοροδιαφυγής (μέχρι 31.12.2013), ουσιαστική ποινική διάταξη του άρ. 24 παρ. 2 Ν. 2523/1997, καθόσον, κατά τα προεκτεθέντα (σκ. V), στην έννοια της «με άλλο τρόπο» ολικής περαίωσης της διαφοράς εμπίπτει και η ολοσχερής εξόφληση του επιβληθέντος προστίμου, με τις προαναφερθείσες προϋποθέσεις, και δεν περιορίζεται η «με άλλο τρόπο περαίωση» μόνο στις περιπτώσεις συγκεκριμένης νομοθετικής πρωτοβουλίας.</p>
			<p class="_body_text">Συνεπώς είναι βάσιμος ο εκ του άρ. 510 παρ. 1 Ε΄ ΚΠΔ λόγος αναίρεσης. Εξάλλου, στην προσβαλλόμενη απόφαση, δεν διαλαμβάνεται παραδοχή για εξόφληση και δη ολοσχερή (μετά πιθανών επιβαρύνσεων κ.λπ.), λαβούσα χώρα εμπροθέσμως, κατόπιν της ανεπιφύλακτης αποδοχής εκ μέρους του κατηγορουμένου της απόφασης επιβολής προστίμου, έτσι ώστε να θεωρείται έναντι της φορολογικής αρχής ως ολική διοικητική περαίωση.</p>
			<p class="_body_text">ΙΧ. Κατόπιν τούτων, κατά παραδοχή του βάσιμου ως άνω λόγου εκ του άρ. 510 παρ. 1 Ε΄ ΚΠΔ, πρέπει να αναιρεθεί η προσβαλλόμενη απόφαση και να παραπεμφθεί η υπόθεση για νέα συζήτηση στο ίδιο Δικαστήριο, συγκροτούμενο από άλλους δικαστές εκτός από εκείνους οι οποίοι είχαν δικάσει προηγουμένως (522 ΚΠΔ).</p>
			<h1 class="_rubrika_ArticleNomologia" lang="en-US"><span class="_idGenBNMarker-1">[_rubrika_ArticleNomologia]</span><b class="_bold">ΝΟΜΟΛΟΓΙΑ ΕΦΕΤΕΙΩΝ</b></h1>
			<p class="ArticleNomologia_dikaiotiko"><b class="_bold">ΕΦΕΤΕΙΟ ΘΡΑΚΗΣ</b></p>
			<p class="ArticleNomologia_NumberAndDate"><b class="_bold">Αριθμ. 342/2020</b></p>
			<p class="ArticleNomologia_Composition_IDS">Δικαστές<b class="_bold"> Ολυμπία Κωτσίδου,</b> Πρόεδρος, <b class="_bold">Γεωργία Σακάλογλου</b>, <b class="_bold">Κυριακούλα Σαραντούδα,</b> Εισαγγελεύς <b class="_bold">Γ. Σκιαδαρέσης</b></p>
			<p class="ArticleNomologia_SummaryText"><b class="_bold">Αίτηση επανάληψης της διαδικασίας λόγω αναγνώρισης της ιδιότητας του πρόσφυγα στο πρόσωπο των αιτούντων μετά την αμετάκλητη καταδίκη τους για παράνομη είσοδο στην ελληνική επικράτεια:</b> Έννοια των κατ’ άρ. 525 παρ. 1 περ. 2 ΚΠΔ “νέων γεγονότων ή αποδείξεων”. – Νέο γεγονός αποτελεί και η μετά την καταδίκη αποκάλυψη προσωπικού λόγου απαλλαγής του καταδικασθέντος από την ποινή, ο οποίος στηρίζεται σε ρητή διάταξη νόμου. – Τέτοιον λόγο συνιστά η αναγνώριση της ιδιότητας του πρόσφυγα σε πρόσωπα που σύμφωνα με το άρ. 31 παρ. 1 της Σύμβασης της Γενεύης του 1951 (Ν.Δ. 3989/1959): α) εμπίπτουν στην έννοια του “πρόσφυγα” κατά τα άρ. 1Α παρ. 2 της ως άνω Σύμβασης και 2 εδ. ε΄ του π.δ. 141/2013 ή β) έχουν υποβάλει αίτηση διεθνούς προστασίας (ασύλου) κατ’ άρ. 2 εδ. β΄ και γ΄ π.δ. 141/2013, με αποτέλεσμα στις περιπτώσεις αυτές να μην είναι τελικώς αξιόποινα για το έγκλημα της παράνομης εισόδου στην Χώρα (άρ. 83 παρ. 1 του Ν. 3386/2005). – Οι αποφάσεις του Αρείου Πάγου και του Συμβουλίου Εφετών, με τις οποίες γνωμοδοτείται η μη έκδοση των ως άνω καταδικασθέντων προσώπων στην χώρα προέλευσής τους λόγω κινδύνου να υποστούν βασανιστήρια ή απάνθρωπη και εξευτελιστική μεταχείριση, καθώς και να στερηθούν του δικαιώματός τους σε δίκαιη δίκη, αποτελούν “νέες αποδείξεις” κατά την έννοια του άρ. 525 παρ. 1 περ. 2 ΚΠΔ. – Το ίδιο ισχύει και για τις αποφάσεις της Ολομέλειας του Συμβουλίου της Επικρατείας και του αρμόδιου Διοικητικού Εφετείου, με τις οποίες έχει αναγνωρισθεί το καθεστώς του πρόσφυγα στο πρόσωπο των αιτούντων την επανάληψη της διαδικασίας. – Γίνεται δεκτή η αίτηση για επανάληψη της διαδικασίας και ακυρώνεται η απόφαση με την οποία καταδικάσθηκαν αμετακλήτως οι αιτούντες, Τούρκοι στρατιωτικοί, για το έγκλημα της παράνομης εισόδου στην Χώρα, αφού στο πρόσωπό τους συντρέχει η ιδιότητα του πρόσφυγα κατ’ άρ. 31 παρ. 1 της Σύμβασης της Γενεύης. – Κηρύσσονται αθώα τα ως άνω πρόσωπα, εφόσον κρίνεται μη αναγκαία η παραπομπή της υπόθεσης και η εκ νέου συζήτησή της από ομοιόβαθμο με αυτό που δίκασε δικαστήριο. – Σύμφωνη εισαγγελική πρόταση.</p>
			<p class="_body_text">1. Σύμφωνα με τη διάταξη του άρ. 525 παρ. 1 περ. 2 ΚΠΔ: «Η ποινική διαδικασία που περατώθηκε με αμετάκλητη απόφαση επαναλαμβάνεται προς το συμφέρον του καταδικασμένου για πλημμέλημα ή κακούργημα μόνο στις εξής περιπτώσεις: 1) […] 2) αν ύστερα από την οριστική καταδίκη κάποιου, αποκαλύφθηκαν νέα άγνωστα στους δικαστές που τον καταδίκασαν γεγονότα ή αποδείξεις τα οποία μόνα τους, ή σε συνδυασμό με εκείνα, που είχαν προσκομισθεί προηγουμένως, κάνουν φανερό ότι αυτός που καταδικάσθηκε είναι αθώος, ή καταδικάσθηκε άδικα για έγκλημα βαρύτερο από εκείνο, που πραγματικά τέλεσε». Κατά την έννοια της διατάξεως […] τα νέα, άγνωστα στους καταδικάσαντες δικαστές, γεγονότα ή αποδείξεις που αποκαλύφθηκαν, πρέπει να αφορούν στα πραγματικά στοιχεία της υπόθεσης, τα οποία συγκροτούν το συλλογισμό του δικαστηρίου, με τον οποίο δέχεται αυτό ότι συντρέχουν οι αντικειμενικοί ή υποκειμενικοί όροι τέλεσης ορισμένου εγκλήματος. Ως “νέο γεγονός”, κατά την έννοια της ως άνω διάταξης, αποτελεί και η μετά την καταδίκη αποκάλυψη προσωπικού λόγου απαλλαγής του καταδικασμένου από την ποινή, στηριζομένου σε ρητή διάταξη, η οποία, μη αποκλείουσα τον άδικο χαρακτήρα της πράξεως και τον καταλογισμό της, θεσπίζει την ανυπαρξία αξιοποίνου δράστη (ΣυμβΑΠ 1513/2007 ΠοινΧρ ΝΗ΄, 438, ΣυμβΑΠ 1498/1999 ΤΝΠ Νόμος). […]</p>
			<p class="_body_text">2. Στην προκειμένη περίπτωση, με την προπαρατεθείσα εισαγγελική πρόταση, εισάγεται ενώπιον του παρόντος Συμβουλίου η από 8.7.2020 κοινή αίτηση των αιτούντων – Τούρκων υπηκόων – στρατιωτικών της Αεροπορίας Στρατού: […], με την οποία […] κατ’ επίκληση, κατά τα ειδικότερα εκτιθέμενα σ’ αυτήν, νέων αποδείξεων και νέου γεγονότος, συνισταμένου στη θεμελίωση στο πρόσωπό τους προσωπικού λόγου απαλλαγής, λόγω της αναγνωρισθείσας ιδιότητάς τους ως προσφύγων, ζητείται η επανάληψη, υπέρ των αιτούντων, της διαδικασίας που περατώθηκε με την έκδοση της υπ’ αριθμ. 1706/21.7.2016 αμετάκλητης απόφασης του Αυτοφώρου Μονομελούς Πλημμελειοδικείου Αλεξανδρούπολης, δυνάμει της οποίας, κατά το καταδικαστικό της σκέλος, κηρύχθηκαν ένοχοι για παράνομη είσοδο στην Ελληνική Επικράτεια (παράβαση άρ. 83 παρ. 1 εδ. α΄ Ν. 3386/2005) και καταδικάσθηκαν σε ποινή φυλάκισης δύο (2) μηνών, η εκτέλεση της οποίας ανεστάλη επί τριετία. Η υπό κρίση αίτηση αρμοδίως και παραδεκτά εισάγεται προς εκδίκαση ενώπιον του παρόντος Συμβουλίου […] (άρ. 528 παρ. 3 και 529 εδ. α΄ ΚΠΔ) […], είναι δε νόμιμη (άρ. 525 παρ. 1 περ. 2 ΚΠΔ) και, αφού προηγήθηκε η κατ’ άρ. 529 ΚΠΔ εμπρόθεσμη, προ πενθημέρου από τη συζήτηση και νομότυπη κλήτευση των αιτούντων, […] πρέπει η αίτηση να ερευνηθεί περαιτέρω ως προς την ουσιαστική της βασιμότητα, κατά τη διαγραφόμενη στο άρ. 529 ΚΠΔ διαδικασία.</p>
			<p class="_body_text">3. Στην από 28.7.1951 Διεθνή Σύμβαση της Γενεύης «περί της νομικής καταστάσεως των προσφύγων», που κυρώθηκε από την Ελλάδα με το Ν.Δ. 3989/1959, όπως έχει τροποποιηθεί με το από 31.1.1967, πρωτόκολλο της Νέας Υόρκης, που κυρώθηκε με τον Α.Ν. 389/1968 και αποτελεί, σύμφωνα με το άρ. 28 παρ. 1 εδ. α΄ του Συντ., τμήμα της ελληνικής έννομης τάξεως, κατισχύουσα κάθε αντίθετης νομοθετικής διατάξεως, προβλέπεται με το άρ. 1Α παρ. 2 αυτής ότι ο όρος “πρόσφυγας” εφαρμόζεται, μεταξύ άλλων, επί «παντός προσώπου, όπερ συνεπεία δικαιολογημένου φόβου διώξεως λόγω φυλής, θρησκείας, εθνικότητος, κοινωνικής τάξεως ή πολιτικών πεποιθήσεων ευρίσκεται εκτός της χώρας της οποίας έχει την υπηκοότητα και δεν δύναται ή, λόγω του φόβου τούτου, δεν επιθυμεί να απολαύη της προστασίας της χώρας ταύτης». Κατά δε τη θεωρία του προσφυγικού δικαίου ένα πρόσωπο είναι πρόσφυγας, σύμφωνα με την άνω Σύμβαση και το πρωτόκολλο του 1967, από την στιγμή που συγκεντρώνει τις προϋποθέσεις του σχετικού ορισμού και συνεπώς η αναγνώρισή του έχει δηλωτικό και όχι δημιουργικό χαρακτήρα. Δεν γίνεται δηλαδή κανείς πρόσφυγας εξαιτίας της αναγνώρισης, αλλά αναγνωρίζεται ως πρόσφυγας επειδή είναι (βλ. ΣυμβΑΠ 1513/2007 ΠοινΧρ ΝΗ΄, 438, Εγχειρίδιο για τις διαδικασίες και τα κριτήρια καθορισμού του Καθεστώτος των Προσφύγων, παρ. 28, σ. 11, Ύπατη Αρμοστεία του ΟΗΕ για τους Πρόσφυγες, 2004). Εξάλλου, στο άρ. 78 της Συνθήκης για τη Λειτουργία της Ευρωπαϊκής Ένωσης, ορίζεται, μεταξύ άλλων ότι η κοινή πολιτική των κρατών μελών στους τομείς του ασύλου, της επικουρικής προστασίας και της προσωρινής προστασίας πρέπει να συνάδει με τη Σύμβαση της Γενεύης της 28<sup class="_superscript _idGenCharOverride-1">ης</sup> Ιουλίου 1951 και με το Πρωτόκολλο της 31<sup class="_superscript _idGenCharOverride-1">ης</sup> Ιανουαρίου 1967 περί του καθεστώτος των προσφύγων, καθώς και με άλλες συναφείς συμβάσεις, ενώ στον Χάρτη των Θεμελιωδών Δικαιωμάτων της Ευρωπαϊκής Ένωσης, ο οποίος είναι νομικά δεσμευτικός για τα κράτη-μέλη, σύμφωνα με το άρ. 6 παρ. 1 της Συνθήκης για την Ευρωπαϊκή Ένωση, όπως τροποποιήθηκε με το άρ. 1 της από 13.12.2007 Συνθήκης της Λισαβόνας (Ν. 3671/2008), προβλέπεται ειδικότερα στο άρ. 18 ότι «Το δικαίωμα ασύλου διασφαλίζεται τηρουμένων των κανόνων της Σύμβασης της Γενεύης της 28<sup class="_superscript _idGenCharOverride-1">ης</sup> Ιουλίου 1951 και του Πρωτοκόλλου της 31<sup class="_superscript _idGenCharOverride-1">ης</sup> Ιανουαρίου 1967 περί του καθεστώτος των προσφύγων και σύμφωνα με τη Συνθήκη για την Ευρωπαϊκή Ένωση και τη Συνθήκη για τη λειτουργία της Ευρωπαϊκής Ένωσης (εφεξής οριζόμενες ως “οι Συνθήκες”)». Για την ενοποίηση των διαδικασιών χορήγησης και ανάκλησης του καθεστώτος του πρόσφυγα στα κράτη-μέλη, εκδόθηκαν, βάσει του άρ. 78 παρ. 2 στοιχ. δ΄ της ΣΛΕΕ, οι οδηγίες 2005/85/ΕΚ του Συμβουλίου, 2011/95/ΕΕ του Ευρωπαϊκού Κοινοβουλίου και του Συμβουλίου της 13<sup class="_superscript _idGenCharOverride-1">ης</sup> Δεκεμβρίου 2011 και 2013/32/ΕΕ του Ευρωπαϊκού Κοινοβουλίου και του Συμβουλίου της 26<sup class="_superscript _idGenCharOverride-1">ης</sup> Ιουνίου 2013. Όπως γίνεται παγίως δεκτό από το Δικαστήριο της Ευρωπαϊκής Ένωσης, η Σύμβαση της Γενεύης αποτελεί τον ακρογωνιαίο λίθο του διεθνούς νομικού συστήματος για την προστασία των προσφύγων και οι διατάξεις των οδηγιών που συγκροτούν το Κοινό Ευρωπαϊκό Σύστημα Ασύλου, όπως, μεταξύ άλλων, οι οδηγίες που προαναφέρθηκαν σχετικά με τις προϋποθέσεις χορηγήσεως του καθεστώτος του πρόσφυγα και εν γένει διεθνούς προστασίας, το περιεχόμενο του καθεστώτος αυτού και τις ακολουθητέες διαδικασίες θεσπίσθηκαν με σκοπό τη διευκόλυνση των αρμοδίων αρχών των κρατών-μελών κατά την εφαρμογή της Συμβάσεως αυτής, έχοντας ως βάση κοινές έννοιες και κοινά κριτήρια. Οι διατάξεις των ως άνω Οδηγιών πρέπει, ως εκ τούτου, να ερμηνεύονται συμπληρωματικά η μία προς την άλλη, υπό το πρίσμα της όλης οικονομίας και του σκοπού τους, σύμφωνα με τη Σύμβαση της Γενεύης και τις λοιπές σχετικές «συναφείς» διεθνείς συμβάσεις, κατά τα αναφερόμενα στο άρ. 78 παρ. 1 ΣΛΕΕ. Κατά την ερμηνεία αυτή θα πρέπει επίσης να γίνονται σεβαστά τα θεμελιώδη δικαιώματα που αναγνωρίζει ο Χάρτης των Θεμελιωδών Δικαιωμάτων της Ευρωπαϊκής Ένωσης, ενώ τα κράτη-μέλη οφείλουν όχι μόνο να ερμηνεύουν το εθνικό δίκαιό τους κατά τρόπο σύμφωνο με το δίκαιο της Ένωσης, αλλά και να μεριμνούν ώστε να μην στηρίζονται σε ερμηνεία αντίθετη προς τα θεμελιώδη δικαιώματα που προασπίζει η έννομη τάξη της Ένωσης ή προς τις λοιπές γενικές αρχές του δικαίου της Ένωσης (ΟλΣτΕ 1694/2018, ΟλΣτΕ 2348/2017 ΤΝΠ Νόμος). Περαιτέρω, σε συμμόρφωση προς την Οδηγία 2005/85/ΕΚ του Συμβουλίου, τέθηκε σε ισχύ από 14.6.2013 (και αντικατέστησε το προηγούμενο σχετικό Π.Δ. 114/2010), το Π.Δ. 113/2013, ενώ σε συμμόρφωση προς την Οδηγία 2011/95/Ε.Ε. εκδόθηκε το ισχύον, κατά τον κρίσιμο χρόνο, Π.Δ. 141/2013, σύμφωνα δε με τους ορισμούς του άρ. 2 περ. ε΄ αυτού “πρόσφυγας” είναι ο αλλοδαπός, ο οποίος, συνεπεία βάσιμου φόβου δίωξης λόγω φυλής, θρησκείας, εθνικότητας, πολιτικών πεποιθήσεων ή συμμετοχής σε ιδιαίτερη κοινωνική ομάδα, βρίσκεται εκτός της χώρας της ιθαγένειάς του και δεν μπορεί ή λόγω του φόβου αυτού δεν επιθυμεί να θέσει εαυτόν υπό την προστασία της εν λόγω χώρας ή ο ανιθαγενής ο οποίος, βρισκόμενος εκτός της χώρας της προηγούμενης συνήθους διαμονής του για τους ίδιους προαναφερθέντες λόγους, δεν μπορεί ή λόγω του φόβου αυτού δεν επιθυμεί να επιστρέψει σε αυτήν. Τέλος δε σε συμμόρφωση προς την Οδηγία 2013/32/ΕΕ ψηφίσθηκε ο ισχύων, κατά τον κρίσιμο χρόνο, Ν. 4375/2016 και με το άρ. 1 του νόμου αυτού ιδρύθηκε στο Υπουργείο Εσωτερικών και Διοικητικής Ανασυγκρότησης αυτοτελής υπηρεσία με τον τίτλο «Υπηρεσία Ασύλου» (όπως η υπηρεσία αυτή έχει συσταθεί από το άρ. 1 του Ν. 3907/2011 [Α΄ 7]) […]. Με το άρ. 4 παρ. 1 του ανωτέρω νόμου (όπως αντικαταστάθηκε με το άρ. 86 παρ. 1 του Ν. 4399/2016), συνεστήθη στο Υπουργείο Εσωτερικών και Διοικητικής Ανασυγκρότησης αυτοτελής υπηρεσία με τον τίτλο «Αρχή Προσφυγών» […], ενώ στο άρ. 34 του ίδιου ως άνω νόμου (άρ. 2 και 4 της Οδηγίας) ορίζεται ότι: «Για την εφαρμογή του παρόντος: α) “Σύμβαση της Γενεύης” είναι […], β) “Αίτηση διεθνούς προστασίας” ή “αίτηση ασύλου” ή “αίτηση” είναι η αίτηση παροχής προστασίας από το Ελληνικό Κράτος που υποβάλλει αλλοδαπός ή ανιθαγενής, με την οποία ζητά την αναγνώριση στο πρόσωπό του της ιδιότητας του πρόσφυγα ή τη χορήγηση καθεστώτος επικουρικής προστασίας, σύμφωνα με τη Σύμβαση της Γενεύης και τις διατάξεις του άρθρου 2 εδ. β΄, γ΄ του π.δ. 141/2013, γ) […], δ) “αιτών διεθνή προστασία” ή “αιτών άσυλο” ή “αιτών” είναι ο αλλοδαπός ή ανιθαγενής, ο οποίος δηλώνει προφορικώς ή εγγράφως ενώπιον οποιασδήποτε ελληνικής αρχής, στα σημεία εισόδου στην Ελληνική Επικράτεια ή εντός αυτής, ότι ζητά άσυλο ή επικουρική προστασία ή με οποιονδήποτε τρόπο ζητά να μην απελαθεί σε κάποια χώρα εκ φόβου δίωξης λόγω φυλής, θρησκείας, εθνικότητας, πολιτικών πεποιθήσεων ή συμμετοχής σε ιδιαίτερη κοινωνική ομάδα, σύμφωνα με τη Σύμβαση της Γενεύης ή επειδή κινδυνεύει να υποστεί σοβαρή βλάβη σύμφωνα με το άρ. 15 του π.δ. 141/2013 και επί του αιτήματος του οποίου δεν έχει ληφθεί ακόμη τελεσίδικη απόφαση […], ε) […], στ) “Πρόσφυγας” είναι ο αλλοδαπός ή ο ανιθαγενής στο πρόσωπο του οποίου πληρούνται οι προϋποθέσεις εφαρμογής του άρθρου 1Α της Σύμβασης της Γενεύης και του άρθρου 2 εδ. ε΄ του π.δ. 141/2013, ζ) […], η) […], θ) […], ι) […]». Όλα τα ως άνω κύρια νομοθετικά κείμενα σχετικά με την αναγνώριση του καθεστώτος του πρόσφυγα στην Ελλάδα, ερμηνεύονται και εφαρμόζονται σύμφωνα με τη Σύμβαση της Γενεύης του 1951 περί της Νομικής Καταστάσεως των Προσφύγων, όπως τροποποιήθηκε από το συναφές Πρωτόκολλο της Νέας Υόρκης του 1967, καθώς με και τις διεθνείς και ευρωπαϊκές συμβάσεις προστασίας των δικαιωμάτων του ανθρώπου και των προσφύγων, που έχουν επικυρωθεί από την Ελλάδα και έχουν αποκτήσει υπερνομοθετική ισχύ.</p>
			<p class="_body_text">4. Στο άρ. 31 της κυρωθείσας με το Ν.Δ. 3989/1959 από 28.7.1951 Διεθνούς Σύμβασης της Γενεύης, περί της νομικής καταστάσεως των προσφύγων, της αρχικής επιφύλαξης της Ελλάδας για την εφαρμογή του ως άνω άρθρου ανακληθείσας με την από 3.3.1978 σχετική δήλωση ανακλήσεως, ορίζεται στην μεν παράγραφο 1 αυτού ότι: «Αι συμβαλλόμεναι χώραι δεν θα επιβάλλουν ποινικάς κυρώσεις εις πρόσφυγας λόγω παρανόμου εισόδου ή διαμονής, εάν ούτοι προερχόμενοι απ’ ευθείας εις χώρας ένθα η ζωή ή η ελευθερία αυτών απειλείτο, εν τη έννοια του άρθρου 1, εισέρχωνται ή ευρίσκωνται ήδη επί του εδάφους αυτών άνευ αδείας, υπό την επιφύλαξιν πάντως ότι ούτοι αφ’ ενός μεν θα παρουσιασθούν αμελλητί εις τας αρχάς, αφ’ ετέρου δε θα δώσουν επαρκείς εξηγήσεις περί της παρανόμου εισόδου ή διαμονής», στη δε παράγραφο 2 ότι επί των κινήσεων των προσφύγων εφαρμόζονται μόνον τα απαραίτητα περιοριστικά μέτρα, μέχρις ότου ρυθμιστεί το καθεστώς τους ως προσφύγων στη χώρα εισδοχής ή αν δεν αναγνωρισθούν ως τέτοιοι μέχρι ν’ αποκτήσουν άδεια εισόδου σε άλλη χώρα. Επομένως, εφόσον συντρέχουν οι προϋποθέσεις της παρ. 1 του άρ. 31 της Σύμβασης της Γενεύης (ήτοι, ιδιότητα πρόσφυγα, προέλευση αυτού απ’ ευθείας από τη χώρα όπου απειλείτο η ζωή του ή η ελευθερία του, «αμελλητί» εμφάνιση ενώπιον των αρχών της χώρας εισδοχής και παροχή επαρκών εξηγήσεων για το παράνομο της εισόδου του) παρακωλύεται η ποινική ευθύνη αλλοδαπού για παράνομη είσοδο και έξοδο από τη χώρα (παράβαση άρ. 83 παρ. 1 Ν. 3386/2005, όπως συμπλ. με άρ. 45 παρ. 1 εδ. στ΄ Ν. 3731/ 2008 και διατηρήθηκε σε ισχύ με το άρ. 139 παρ. 2 Ν. 4251/2014). […] Έτσι, από το συνδυασμό των προπαρατεθεισών διατάξεων προκύπτει ότι για τους πρόσφυγες, αλλά και για τα πρόσωπα που έχουν υποβάλει αίτηση για την αναγνώριση του καθεστώτος του πρόσφυγα, εφόσον συντρέχουν και οι λοιπές προϋποθέσεις της παρ. 1 του άρ. 31 της Σύμβασης της Γενεύης, θεσπίζεται προσωπικός λόγος απαλλαγής τους από την ποινή ως δράστες των ποινικών αδικημάτων της παράνομης εισόδου και εξόδου από τη χώρα (ΑΠ 470/2011 ΤΝΠ Νόμος, ΣυμβΑΠ 1513/2007 ό.π., ΣυμβΑΠ 1498/1999 ΤΝΠ Νόμος).</p>
			<p class="_body_text">5. Από τον έλεγχο του αποδεικτικού υλικού που υπάρχει στη δικογραφία […] αποδεικνύονται τα ακόλουθα: Κατά των νυν αιτούντων ασκήθηκε ποινική δίωξη από τον Εισαγγελέα Πλημμελειοδικών Αλεξανδρούπολης για παράνομη είσοδο στην ελληνική επικράτεια (άπαντες), παράνομη πτήση (ο 5<sup class="_superscript _idGenCharOverride-1">ος</sup>) και ηθική σε αυτήν αυτουργία από κοινού (οι λοιποί), ήτοι για παράβαση των άρ. 45, 46 παρ. 1α, 94 παρ. 1 ΠΚ, 83 παρ. 1 Ν. 3386/2005 και 161 παρ. 1α Ν. 1815/1988, των ως άνω αξιοποίνων πράξεων φερομένων ως τελεσθεισών την 16.7.2016 στην Αλεξανδρούπολη. Ακολούθως, οι τότε κατηγορούμενοι και νυν αιτούντες παραπέμφθηκαν να δικασθούν ενώπιον του Μονομελούς (Αυτοφώρου) Πλημμελειοδικείου Αλεξανδρούπολης, το οποίο συνεδρίασε για την εκδίκαση της υπόθεσης, στη μετ’ αναβολή δικάσιμο της 21.7.2016. […] Με την υπ’ αριθμ. 1706/21.7.2016 απόφαση του Αυτοφώρου Μονομελούς Πλημμελειοδικείου Αλεξ/πολης, που ήδη κατέστη αμετάκλητη […], ο πέμπτος κατηγορούμενος – νυν αιτών απαλλάχθηκε της κατηγορίας της παράνομης πτήσης και οι λοιποί κατηγορούμενοι – νυν αιτούντες απαλλάχθηκαν της ηθικής αυτουργίας στην ως άνω πράξη, όλοι δε οι κατηγορούμενοι – νυν αιτούντες, μετά την απόρριψη του αυτοτελούς ισχυρισμού περί κατάστασης ανάγκης, κηρύχθηκαν ένοχοι της παράνομης εισόδου στο ελληνικό έδαφος, αναγνωρίσθηκε στο πρόσωπό τους η ελαφρυντική περίσταση του άρ. 84 παρ. 2β ΠΚ και καταδικάσθηκε έκαστος εξ αυτών σε ποινή φυλάκισης δύο (2) μηνών, η εκτέλεση της οποίας ανεστάλη επί τριετία. Κατά την επακολουθήσασα της καταδίκης τους για την ως άνω πράξη ενδικοφανή διαδικασία, οι αιτούντες αναγνωρίσθηκαν ως πρόσφυγες (άρ. 1Α παρ. 2 της Σύμβασης της Γενεύης του 1951, 2 εδ. ε΄ του π.δ. 141/2013) και κρίθηκε ότι δεν συνέτρεχε στο πρόσωπό τους λόγος αποκλεισμού τους από το καθεστώς του πρόσφυγα, σύμφωνα με τα οριζόμενα στις διατάξεις των άρ. 1ΣΤ περ. β΄ της Σύμβασης της Γενεύης του 1951 και 12 παρ. 2 περ. β΄ και 3 του π.δ. 141/2013 […]. Κατά της υπ’ αριθμ. 22622/28.12.2017 απόφασης της 3<sup class="_superscript _idGenCharOverride-1">ης</sup> Επιτροπής Προσφυγών που αφορούσε τον 5<sup class="_superscript _idGenCharOverride-1">ο</sup> αιτούντα, ο Υπουργός Μεταναστευτικής Πολιτικής άσκησε την από 30.12.2017 αίτηση ακύρωσης, ενώπιον του αρμόδιου Διοικητικού Εφετείου Αθηνών, η οποία εν τέλει, κατά παραπομπή (άρ. 1 παρ. 1 Ν. 3900/2010), εισήχθη προς εκδίκαση, λόγω της εξαιρετικής σπουδαιότητάς της, στην Ολομέλεια του Συμβουλίου της Επικρατείας, σύμφωνα με τα άρ. 14 παρ. 2, 20, 21 π.δ 18/1989, 34 Ν. 3772/2009 και 8 παρ. 4, 5 Ν. 4205/2013 και επ’ αυτής (αίτησης ακύρωσης) εκδόθηκε η υπ’ αριθμ. 1694/2018 απόφαση της Ολομελείας του ΣτΕ, με την οποία απερρίφθη η αίτηση ακύρωσης και έγινε δεκτή η παρέμβαση του 5<sup class="_superscript _idGenCharOverride-1">ου</sup> αιτούντος Ö.S., αναγνωρισθείσας κατά συνέπεια αμετακλήτως της προσφυγικής του ιδιότητας. Επίσης, κατά της υπ’ αριθμ. 10749/8.5.2018 απόφασης της 10<sup class="_superscript _idGenCharOverride-1">ης</sup> Επιτροπής Προσφυγών, που αφορούσε τον 8<sup class="_superscript _idGenCharOverride-1">ο</sup> αιτούντα, ο Υπουργός Μεταναστευτικής Πολιτικής άσκησε την από 9.8.2018 αίτηση ακύρωσης, ενώπιον του Διοικητικού Εφετείου Αθηνών (ΣT΄ Τμήμα) και επ’ αυτής (αίτησης ακύρωσης) εκδόθηκε η υπ’ αριθμ. 335/11.2.2019 απόφαση του εν λόγω Δικαστηρίου, με την οποία απερρίφθη η αίτηση ακύρωσης και έγινε δεκτή η παρέμβαση του 8<sup class="_superscript _idGenCharOverride-1">ου</sup> αιτούντος G.A., αναγνωρισθείσας κατά συνέπεια της προσφυγικής του ιδιότητας, σημειουμένου ότι κατά της ως άνω απόφασης δεν ασκήθηκε ένδικο μέσο ενώπιον του ΣτΕ […], ενώ και κατά των ανωτέρω έξι υπολοίπων αποφάσεων των Επιτροπών Προσφυγών, που αφορούν τους λοιπούς νυν αιτούντες, δεν ασκήθηκε αίτηση ακύρωσης […] και συνεπώς πλέον αμετακλήτως έχει αναγνωρισθεί η προσφυγική ιδιότητα εκάστου αιτούντος. Περαιτέρω, με την υπ’ αριθμ. […]/[…]/5.8.2016 αίτηση της Γενικής Εισαγγελίας Κωνσταντινούπολης ζητήθηκε η έκδοση στην Τουρκία των οκτώ αιτούντων Τούρκων στρατιωτικών. Με τις υπ’ αριθμ. 138, 140, 136, 142 και 137/26.1.2017 αποφάσεις του Αρείου Πάγου απορρίφθηκαν οι εφέσεις του Εισαγγελέως Εφετών Αθηνών κατά των υπ’ αριθμ. 139/5.12.2016, 138/5.12.2016, 147/8.12.2016, 148/8.12.2016 και 140/5.12.2016 αποφάσεων του Συμβουλίου Εφετών Αθηνών και τελεσιδίκως πλέον το ως άνω Συμβούλιο γνωμοδότησε υπέρ της μη έκδοσης αντιστοίχως των πρώτου, τετάρτου, έκτου, εβδόμου και ογδόου των νυν αιτούντων, ενώ με τις υπ’ αριθμ. 143/6.12.2016, 142/6.12.2016 και 144/6.12.2016 αποφάσεις του Συμβουλίου Εφετών Αθηνών και εν τέλει με τις υπ’ αριθμ. 141, 135 και 139/26.1.2017 αποφάσεις του Αρείου Πάγου τελεσιδίκως γνωμοδοτήθηκε υπέρ της μη έκδοσης αντιστοίχως των δευτέρου, τρίτου και πέμπτου των αιτούντων. Ομοίως απορρίφθηκαν οι δύο επόμενες αιτήσεις των αρμοδίων τουρκικών αρχών για έκδοση των νυν αιτούντων οκτώ τούρκων υπηκόων […].</p>
			<p class="_body_text">Κατά συμπύκνωση δε των συνηγορούντων στη μη έκδοση των αιτούντων λόγων, όπως αυτοί διαλαμβάνονται στις ως άνω δικαστικές αποφάσεις του Αρείου Πάγου και του Συμβουλίου Εφετών Αθηνών, κρίθηκε κυρίως ότι οι αιτούντες εάν επέστρεφαν στην Τουρκία υπήρχε κίνδυνος να υποστούν βασανιστήρια ή απάνθρωπη και εξευτελιστική μεταχείριση, καθώς επίσης να στερηθούν του δικαιώματος σε δίκαιη δίκη κατ’ άρ. 6 της ΕΣΔΑ. Με βάση τα προεκτεθέντα, μετά την αμετάκλητη καταδίκη των αιτούντων για την πράξη της παράνομης εισόδου στη χώρα, εκδόθηκαν οι προαναφερθείσες οκτώ αποφάσεις της Αρχής Προσφυγών, καθώς και οι υπ’ αριθμ. 1694/2018 και 335/2019 αποφάσεις αντιστοίχως της Ολομελείας του ΣτΕ και του Διοικητικού Εφετείου Αθηνών (ΣT΄ Τμήμα), δυνάμει των οποίων αναγνωρίσθηκε αμετάκλητα, ότι οι αιτούντες στις 16.7.2016 εισήλθαν παράνομα στην Ελλάδα, υπό την ιδιότητα-κατάσταση του πρόσφυγα και έκτοτε τελούν στο καθεστώς αυτού. Επιπλέον, πέραν της ιδιότητας των αιτούντων ως προσφύγων, στο πρόσωπό τους συντρέχουν και οι λοιπές προϋποθέσεις εφαρμογής του άρ. 31 παρ. 1 της Σύμβασης της Γενεύης, καθώς οι αιτούντες πράγματι προέρχονταν απ’ ευθείας από την όμορη Τουρκία, όπου απειλείτο η ζωή ή η ελευθερία τους, όπως κατ’ επανάληψη κρίθηκε με τις ως άνω δικαστικές αποφάσεις, ενώ αμέσως μετά την προσγείωσή τους στον αερολιμένα της Αλεξανδρούπολης παραδόθηκαν και συνεργάσθηκαν με τις αστυνομικές αρχές, συλληφθέντες δε άμεσα έδωσαν επαρκείς εξηγήσεις για το παράνομο της εισόδου τους, δηλώσαντες ότι στη χώρα τους κινδυνεύει η ζωή τους και ζήτησαν άσυλο, κατά τα λεπτομερώς ως άνω ιστορηθέντα και ως εκ τούτου θεμελιούται στο πρόσωπό τους υποχρεωτικός προσωπικός λόγος απαλλαγής από την ποινή, κατά τα προεκτεθέντα, άλλωστε, στην υπό στοιχ. 4 ως άνω νομική σκέψη, σημειουμένου ότι η παραδοχή από το Δικαστήριο προσωπικού λόγου απαλλαγής από την ποινή οδηγεί σε έκδοση αθωωτικής απόφασης (ΑΠ 857/2018, ΑΠ 17/2015 ΤΝΠ Νόμος). Τα ως άνω έγγραφα αποτελούν νέες αποδείξεις για την ιδιότητα των αιτούντων ως προσφύγων, οι οποίες συνδυαζόμενες και με το νέο γεγονός της αποκάλυψης, μετά την αμετάκλητη καταδίκη τους για παράνομη είσοδο στη χώρα, προσωπικού λόγου απαλλαγής τους από την ποινή, ερειδομένου στη διάταξη του άρ. 31 παρ. 1 της Σύμβασης της Γενεύης, οδηγούν με βεβαιότητα στην αθώωση των αιτούντων για την τελεσθείσα στις 16.7.2016, στην Αλεξανδρούπολη, πράξη της παράνομης εισόδου στην ελληνική επικράτεια (παράβαση του άρθρου 83 παρ. 1 Ν. 3386/2005, όπως συμπλ. με άρ. 45 παρ. 1 εδ. στ΄ Ν. 3731/2008, σε συνδ. με άρ. 139 παρ. 2 Ν. 4251/2014). Οι ως άνω νέες αποδείξεις και το νέο γεγονός δεν τέθηκαν υπόψη του Αυτοφώρου Μονομελούς Πλημμελειοδικείου Αλεξανδρούπολης, που εξέδωσε την υπ’ αριθμ. 1706/21.7.2016 εν μέρει καταδικαστική του απόφαση, καθώς κατά την ακροαματική διαδικασία δεν προτάθηκε από τους αιτούντες, κατά τον διαγραφόμενο στον ΚΠΔ τρόπο, αυτοτελής ισχυρισμός περί συνδρομής υποχρεωτικού προσωπικού λόγου απαλλαγής τους από την ποινή, κατ’ άρ. 31 παρ. 1 της Σύμβασης της Γενεύης, ενώ το Δικαστήριο με τα στοιχεία που διέθετε τότε για την προσφυγική ιδιότητα των αιτούντων δεν θα μπορούσε να σχηματίσει ασφαλή δικανική πεποίθηση για την αποδοχή της τελευταίας αυτεπαγγέλτως. […] Κατ’ ακολουθίαν των προεκτεθέντων και για όσους λόγους αναφέρονται στην εισαγγελική πρόταση, στις αιτιολογημένες, ορθές και νόμιμες σκέψεις της οποίας και το παρόν Συμβούλιο συμπληρωματικά αναφέρεται, προς αποφυγή ασκόπων επαναλήψεων (OλΑΠ 1227/1979 ΠοινΧρ Λ΄, 253, ΑΠ 33/2011, ΑΠ 1241/2011 […]), πρέπει η εγχειρισθείσα την 9.7.2020 στην Εισαγγελία Εφετών Θράκης από 8.7.2020 κοινή αίτηση των αιτούντων για την επανάληψη της διαδικασίας να γίνει δεκτή ως κατ’ ουσίαν βάσιμη και να ακυρωθεί η υπ’ αριθμ. 1706/21.7.2016 αμετάκλητη απόφαση του Αυτοφώρου Μονομελούς Πλημμελειοδικείου Αλεξανδρούπολης, ως προς την καταδικαστική της διάταξη, με την οποία οι αιτούντες κηρύχθηκαν ένοχοι για παράνομη είσοδο στην Ελληνική Επικράτεια (παράβαση άρ. 83 παρ. 1 Ν. 3386/2005, όπως συμπλ. με άρ. 45 παρ. 1 εδ. στ΄ Ν. 3731/2008, σε συνδ. με άρ. 139 παρ. 2 Ν. 4251/2014) και καταδικάσθηκαν σε ποινή φυλάκισης δύο (2) μηνών, η εκτέλεση της οποίας ανεστάλη επί τριετία, σημειουμένου ότι η διατήρηση της καταδίκης τους για την εν λόγω πράξη, υπό τα πραγματικά και νομικά δεδομένα που πλέον προέκυψαν, ενόψει δηλαδή της ανυπαρξίας αξιόποινου δράστη, αντίκειται στην αρχή της νομιμότητας, που διατυπώνεται στο άρ. 11 παρ. 2 της Οικουμενικής Διακήρυξης των Δικαιωμάτων του Ανθρώπου και σε διατάξεις υπερνομοθετικής ισχύος (άρ. 31 παρ. 1 Σύμβασης της Γενεύης, άρ. 7 παρ. 1 ΕΣΔΑ, άρ. 15 παρ. 1 εδ. α΄ ΔΣΑΠΔ, άρ. 49 παρ. 1 Χάρτη των Θεμελιωδών Δικαιωμάτων Ε.Ε.) και διαπνέει άλλωστε και την ημεδαπή έννομη τάξη. Εξάλλου, στην προκειμένη περίπτωση, κρίνεται ότι δεν υπάρχει ανάγκη παραπομπής της υπόθεσης σε άλλο ομοιόβαθμο με αυτό που δίκασε Δικαστήριο, αφού η εκ νέου συζήτηση της κατηγορίας είναι περιττή και ανώφελη, καθόσον με βάση τα υπάρχοντα, ενώπιον του Συμβουλίου, στοιχεία προκύπτει προδήλως και καθίσταται αδιστάκτως βεβαία, κατά τα προαναφερθέντα, η αθωότητα των αιτούντων για την αξιόποινη πράξη της παράνομης εισόδου στη χώρα (παράβαση άρ. 83 παρ. 1 Ν. 3386/2005, όπως συμπλ. με άρ. 45 παρ. 1 εδ. στ΄ Ν. 3731/2008, σε συνδ. με άρ. 139 παρ. 2 Ν. 4251/2014) και ως εκ τούτου πρέπει οι αιτούντες να κηρυχθούν αθώοι της πράξης αυτής, που τελέσθηκε στην Αλεξ/πολη και ειδικότερα στον αερολιμένα αυτής «ΔΗΜΟΚΡΙΤΟΣ», στις 16.7.2016. Τέλος, πρέπει να καταλογισθούν τα δικαστικά έξοδα, κατ’ άρ. 576 παρ. 1 ΚΠΔ σε βάρος του Δημοσίου. […]</p>
			<p class="_body_text"><i class="_italics">Η σύμφωνη πρόταση του Εισαγγελέως </i><span class="_bold_italic">Γ. Σκιαδαρέση</span><i class="_italics"> έχει, κατά το ενδιαφέρον μέρος της, ως εξής:</i></p>
			<p class="ArticleNomologia_Annotation_body">Εισάγω ενώπιόν σας σύμφωνα με τα άρ. 30 παρ. 2, 4, 138 παρ. 1β, 528 παρ. 1, 3 και 528 παρ. 1 εδ. α΄ ΚΠΔ την από 8.7.2020 κοινή αίτηση των Τούρκων υπηκόων – στρατιωτικών της Αεροπορίας Στρατού […], με την οποία […] ζητείται η επανάληψη υπέρ των αιτούντων της διαδικασίας που περαιώθηκε με την υπ’ αριθμ. 1706/21.7.2016 αμετάκλητη απόφαση του Αυτόφωρου Μονομελούς Πλημμελειοδικείου Αλεξ/πολης, δυνάμει της οποίας καταδικάσθηκαν για παράνομη είσοδο στην Ελληνική Επικράτεια, τελεσθείσα στις 16. 7.2016, όταν όλοι απογειωθέντες από την Κωνσταντινούπολη με Τουρκικό στρατιωτικό ελικόπτερο προσγειώθηκαν παράνομα στον Αερολιμένα Αλεξ/πολης και εκθέτω τα εξής: […]</p>
			<p class="ArticleNomologia_Annotation_body">Α.3. Κατ’ άρ. 525 παρ. 1 περ. 2 ΚΠΔ: [… παρατίθεται το κείμενο της διάταξης].</p>
			<p class="ArticleNomologia_Annotation_body">α. Είναι σαφές ότι η αίτηση επανάληψης της διαδικασίας αποσκοπεί στην ανατροπή του δεδικασμένου (βλ. ΑΠ 1201/2005 ΠοινΧρ ΝΣΤ΄, 160) προς αποκατάσταση της ουσιαστικής δικαιοσύνης, που κλονίζεται από καταδήλως εσφαλμένες αμετάκλητες αποφάσεις, λόγω δικαστικής πλάνης περί τα πράγματα και όχι λόγω νομικών σφαλμάτων (βλ. ΑΠ 450/2019, ΑΠ 50/2019, με εισ. πρότ. <i class="_italics">Δασούλα, </i>Νόμος). […]</p>
			<p class="ArticleNomologia_Annotation_body">β. Περαιτέρω, […] ως απόδειξη κατ’ άρ. 525 ΚΠΔ θεωρούνται αντικείμενα, καταστάσεις, ιδιότητες ή σχέσεις (π.χ. έγγραφα, ίχνη, ηχογραφήματα, ασθένεια, βάρος), φυσικά πρόσωπα, νομικά γεγονότα εν στενή εννοία, αφηρημένες αρχές συναγόμενες από διδάγματα της κοινής ή ειδικής πείρας, συλλογισμοί κ.λπ. (<i class="_italics">Ι. Δασκαλόπουλος,</i> ΠοινΧρ ΙΔ΄, 401 επ., ιδίως 414, <i class="_italics">Θ. Δαλακούρας,</i> Υπερ. 1995, 673 επ., ιδίως 687, <i class="_italics">Γ. Δανιήλ,</i> σε: <i class="_italics">Λ. Μαργαρίτη,</i> Ο νέος ΚΠΔ, 2020, τ. 2, σ. 1929). Εξάλλου, […] ως γεγονότα νοούνται αντικείμενα, περιστατικά, καταστάσεις, σχέσεις και ιδιότητες που υποπίπτουν στις αισθήσεις ή την λογική, προσδιορίζονται με ακρίβεια και είναι πρόσφορα να επιδράσουν, άμεσα ή έμμεσα, στην ελάσσονα πρόταση του δικανικού συλλογισμού της προσβαλλόμενης αποφάσεως (ΑΠ 1948/2002 ΠοινΔικ 2003, 452 σε περίληψη, ΑΠ 1604/1994 ΠοινΧρ ΜΔ΄, 1391, ΑΠ 756/1993 ΠοινΧρ ΜΓ΄, 555). […] Ειδικότερα, τα νομικά γεγονότα που ενσωματώνουν το νόημα και το περιεχόμενο ενός κανόνα δικαίου σαφώς δεν υπάγονται στο άρ. 525 παρ. 1 περ. 2 ΚΠΔ, ούτε βέβαια κατά συνέπεια η εσφαλμένη ερμηνεία ή εφαρμογή του νόμου (ΑΠ 657/2012 ΠοινΔικ 2013, 225, ΑΠ 1315/1989 ΠοινΧρ Μ΄, 571, <i class="_italics">Ι. Δασκαλόπουλος,</i> ΠοινΧρ ΙΔ΄, 401 επ., ιδίως 405, <i class="_italics">Α. Κονταξής</i>, ΕρμΚΠΔ, τ. Β΄, 2006, σ. 3339), όμως βεβαίως υπάγονται τα νομικά γεγονότα εν στενή εννοία, όπως η δήλωση δικαιοπρακτικής βούλησης, η αφάνεια, η ανηλικότητα, η συγγένεια, το δικαίωμα κ.λπ., που δύνανται να επιδρούν στην διαμόρφωση της ελάσσονος πρότασης του δικανικού συλλογισμού (<i class="_italics">Ι. Δασκαλόπουλος,</i> ΠοινΧρ ΙΔ΄, 321 επ., ιδίως 331, <i class="_italics">Θ. Δαλακούρας,</i> Υπερ. 1995, 673 επ., ιδίως 680, <i class="_italics">Α. Κονταξής,</i> ό.π., 3339, <i class="_italics">Γ. Δανιήλ,</i> σε: <i class="_italics">Λ. Μαργαρίτη,</i> Ο νέος ΚΠΔ, 2020, τ. 2, σ. 1927· βλ. επίσης ΑΠ 201/1990 ΠοινΧρ Μ΄, 1013 για ανηλικότητα και ΑΠ 1513/2007 ΠοινΧρ ΝΗ΄, 438 για δικαιούχο ασύλου – πρόσφυγα, του οποίου η ιδιότητα-κατάσταση αναγνωρίσθηκε και συνεπώς αποκαλύφθηκε μετά την καταδίκη). Ας διευκρινισθεί επίσης, ότι οι όροι “νέα γεγονότα” και “νέες αποδείξεις” δεν είναι ταυτόσημοι (η έννοια των δεύτερων είναι ευρύτερη· <i class="_italics">Ι. Δασκαλόπουλος,</i> ΠοινΧρ ΙΔ΄, 401 επ., ιδίως 410, <i class="_italics">Α. Κονταξής</i>, ό.π., σ. 3342) και κατά συνέπεια στα πλαίσια του άρ. 525 ΚΠΔ μπορούν να προσάγονται είτε νέες αποδείξεις για ήδη γνωστά γεγονότα, είτε νέα γεγονότα για ήδη γνωστές αποδείξεις, είτε νέες αποδείξεις για νέα γεγονότα (<i class="_italics">Θ. Δαλακούρας,</i> ό.π., 688, <i class="_italics">Α.</i> <i class="_italics">Καρράς</i>, Ποιν. Δικονομ. Δίκαιο, 2017, σ. 1108, <i class="_italics">Γ. Δανιήλ,</i> ό.π., σ. 1931), με πρακτική συνέπεια να είναι επιτρεπτή η προσαγωγή κατά την επανάληψη διαδικασίας νέων και αγνώστων αποδείξεων προς επίρρωση ισχυρισμού περί γεγονότος γνωστού μεν εξ αρχής στο καταδικάσαν δικαστήριο, αλλά απορριφθέντος ως αναποδείκτου (ΑΠ 289/1982 ΠοινΧρ ΛΒ΄, 874· <i class="_italics">Θ. Δαλακούρας,</i> ό.π., 688, <i class="_italics">Α. Κονταξής</i>, ό.π., σ. 3342, <i class="_italics">Λ. Μαργαρίτης,</i> Ποιν. Δικ. 2003, σ. 951 επ., ιδίως 954).</p>
			<p class="ArticleNomologia_Annotation_body">γ. […] Εξάλλου, το νέο των γεγονότων ή αποδείξεων κρίνεται από το εξετάζον την αίτηση δικαστήριο, βάσει των πρακτικών της προηγούμενης δίκης και των εγγράφων της δικογραφίας (ΑΠ 450/ 2019, 50/2019 ό.π., ΑΠ 605/2010 ΠοινΧρ ΞΑ΄, 196, ΑΠ 1490 και 1094/2006 ΠοινΧρ ΝΖ΄, 701 και 411, ΑΠ 137/2004 ΠοινΧρ ΝΔ΄, 1070) […].</p>
			<p class="ArticleNomologia_Annotation_body">Β.1. Κατά την διάταξη του άρ. 5 παρ. 2, 3 του Συντ. (βλ. και άρ. 2 παρ. 1, 8 παρ. 1, 2 και 9 του κυρωθέντος με Ν. 2462/1997 ΔΣΑΠΔ των Η.Ε. του 1966, καθώς επίσης άρ. 14 της κυρωθείσης με το ν.δ. 53/74 ΕΣΔΑ), υπό τους περιορισμούς της παρ. 4 του ίδιου άρθρου: [… παρατίθεται το κείμενο των διατάξεων]. Είναι σαφές ότι οι όροι “όλοι”, “κανένας” περιλαμβάνουν και τους αλλοδαπούς, καθώς επίσης ότι ο όρος “ελευθερία” σημαίνει μόνο την υπό στενή έννοια προσωπική ελευθερία, δηλ. την φυσική ή σωματική ελευθερία και ασφάλεια του προσώπου (όπως ειδικότερα εξειδικεύεται στο άρ. 5 της ΕΣΔΑ) και όχι την οικονομική και επαγγελματική (<i class="_italics">Τζ. Ηλιοπούλου-Στράγγα,</i> Γενική θεωρία θεμελιωδών δικαιωμάτων, 2018, σ. 103, <i class="_italics">Α. Μάνεσης,</i> Ατομικές Ελευθερίες, 1982, σ. 123, <i class="_italics">Π. Παραράς,</i> Corpus, τ. Α΄, 1982, σ. 149, <i class="_italics">Κ. Χρυσόγονος,</i> Ατομικά και Κοινωνικά Δικαιώματα, 2006, σ. 216, 225, που τονίζει ότι δεν συμπεριλαμβάνεται η ελευθερία εισόδου και παραμονής στην χώρα των αλλοδαπών· έτσι και <i class="_italics">Π. Δαγτόγλου,</i> Ατομικά Δικαιώματα, τ. Α΄, 1991, σ. 221 επ. και 224-5). Περαιτέρω, κατά το άρ. 7 παρ. 1 εδ. β΄ του Συντ.: [… παρατίθεται το κείμενο της διάταξης].</p>
			<p class="ArticleNomologia_Annotation_body">2. Σύμφωνα με το άρ. 6 παρ. 1 εδ. α΄ της Συνθήκης για την Ευρωπαϊκή Ένωση (ΣΕΕ), όπως τροπ. με το άρ. 1 της από 13.12.2007 Συνθήκης της Λισαβόνας (Ν. 3671/2008), που τέθηκε σε ισχύ την 1.12.2009: [… παρατίθεται το κείμενο της διάταξης]. Είναι σαφές ότι με το άνω άρθρο ο Χάρτης των Θεμελιωδών Δικαιωμάτων της Ε.Ε. θεσπίστηκε από 1.12.2009 ως αυτόνομη –πλήρως νομικά δεσμευτική– πηγή του ευρωπαϊκού δικαίου, έχουσα μάλιστα την ανώτατη τυπική ισχύ του πρωτογενούς (<i class="_italics">Β. Τζέμος,</i> Ερμ. κατ’ άρ. ΧΘΔΕΕ, 2015, σ. 7 [άρ. 14], 8 [άρ. 17], 11 [άρ. 29]). Ειδικότερα, κατά το άρ. 49 παρ. 1 εδ. α΄ του Χάρτη: <i class="_italics">[… παρατίθεται το κείμενο της διάταξης]</i> (βλ. άρ. 7 παρ. 1 εδ. α΄ Συντ., άρ. 7 παρ. 1 Ε.Σ.Δ.Α. και 15 παρ. 1 εδ. α΄ Δ.Σ.Α.Π.Δ.), ενώ περαιτέρω κατά το άρ. 18 επίσης του Χάρτη: [… <i class="_italics">παρατίθεται το κείμενο της διάταξης</i>] και κατά το επόμενο άρ. 19 παρ. 2 «Κανείς δεν μπορεί να απομακρυνθεί, να απελαθεί ή να εκδοθεί προς κράτος όπου διατρέχει σοβαρό κίνδυνο να του επιβληθεί η ποινή του θανάτου ή να υποβληθεί σε βασανιστήρια ή άλλη απάνθρωπη ή εξευτελιστική ποινή ή μεταχείριση». Το άρ. 18 αποτελεί καινοτόμο ρύθμιση, αφού η κατοχύρωση του ασύλου ως ατομικού δικαιώματος δεν απαντάται αλλού σε διεθνές επίπεδο, ενώ είναι σαφές ότι ενσωματώνει στο πρωτογενές ενωσιακό δίκαιο τις απορρέουσες από την Σύμβαση της Γενεύης υποχρεώσεις στα ζητήματα ασύλου, η έννοια του οποίου συνίσταται σε κάθε μορφή προστασίας που αποφασίζει να παράσχει ένα κράτος σε πρόσωπο ευρισκόμενο στο έδαφός του ή σε άλλη τοποθεσία απέναντι σε κάποιο άλλο κράτος. Πάντως το περιεχόμενο του άρ. 18 δεν διαμορφώνεται μόνο από την Σύμβαση της Γενεύης, αλλά και από τις κοινές συνταγματικές παραδόσεις των κρατών μελών, καθώς επίσης από την ΕΣΔΑ, ενώ στο δευτερογενές ενωσιακό δίκαιο αντί του όρου “άσυλο” χρησιμοποιείται και οριοθετείται η έννοια της διεθνούς προστασίας, που περικλείει το καθεστώς του πρόσφυγα και αυτό της επικουρικής προστασίας (<i class="_italics">Β. Τζέμος,</i> ό.π., σ. 241 [άρ. 19], 235 [άρ. 2], 236 [άρ. 5], 240 [άρ. 15]).</p>
			<p class="ArticleNomologia_Annotation_body">3. Η ΕΣΔΑ δεν περιέχει, όπως ο Χάρτης αντίστοιχη για το άσυλο πρόβλεψη, και το ΕΔΔΑ έχει νομολογήσει, αφενός μεν ότι δικαίωμα ασύλου δεν στηρίζεται ούτε στην Σύμβαση ούτε στα πρωτόκολλά της, αφετέρου δε ότι αναγνωρίζεται στα κράτη «αδιαμφισβήτητο δικαίωμα» να ελέγχουν την είσοδο και την διαμονή των αλλοδαπών στην επικράτειά τους (ΕΔΔΑ, Amuur κατά Γαλλίας, 25.6.1996, Ahmed κατά Αυστρίας, 17.12.1996). Ωστόσο, το Δικαστήριο, έχοντας διευρύνει το κανονιστικό πεδίο του άρ. 3 της ΕΣΔΑ στις περιπτώσεις αλλοδαπών, των οποίων οι αιτήσεις χορήγησης ασύλου απορρίφθηκαν, έχει εξασφαλίσει εγγυήσεις προστασίας καλύπτουσες και το δικαίωμα ασύλου. Συγκεκριμένα, το ΕΔΔΑ ερμηνεύει την απαγόρευση βασανιστηρίων του άρ. 3 της Σύμβασης ως εμπόδιο για την απομάκρυνση αλλοδαπού σε χώρα, όπου διατρέχει κίνδυνο βασανιστηρίων ή απάνθρωπης μεταχείρισης, με αποτέλεσμα να επιτυγχάνεται προστασία –ενίοτε μάλιστα διευρυμένη– του δικαιώματος ασύλου (<i class="_italics">Β. Τζέμος,</i> ό.π., σ. 232, <i class="_italics">Λ.-Α. Σισιλιάνος,</i> ΕΣΔΑ – Ερμ. κατ’ άρθρο, 2013, σ. 119 επ., <i class="_italics">Π. Νάσκου-Περάκη,</i> Δικαιώματα του Ανθρώπου, 2016, σ. 93· βλ. λ.χ. ΕΔΔΑ, Husseini κατά Σουηδίας, 13.10.2011, § 79, Yakoubov κατά Ρωσίας, 8.11.2011, § 58). Μάλιστα, κρίθηκε ότι η συναγόμενη από τα άρ. 2 και 3 της ΕΣΔΑ απαγόρευση της επαναπροώθησης δεν επιδέχεται εξαιρέσεις, σε αντίθεση με την παρεχόμενη από την Σύμβαση της Γενεύης προστασία που τελεί υπό τους περιορισμούς των άρ. 1ΣΤ και 33 παρ. 2 αυτής (ΕΔΔΑ, Saadi κατά Ιταλίας, 28.2.2008, §§ 127, 137-139).</p>
			<p class="ArticleNomologia_Annotation_body">4.α. Σύμφωνα με το άρ. 78 της Συνθήκης για την Λειτουργία της Ευρωπαϊκής Ένωσης (ΣΛΕΕ) «1. Η Ένωση αναπτύσσει κοινή πολιτική στους τομείς του ασύλου, της επικουρικής προστασίας και της προσωρινής προστασίας με στόχο να παρέχεται το κατάλληλο καθεστώς σε οποιοδήποτε υπήκοο τρίτης χώρας χρήζει διεθνούς προστασίας και να εξασφαλίζεται η τήρηση της αρχής της μη επαναπροώθησης. Η πολιτική αυτή πρέπει να συνάδει με τη Σύμβαση της Γενεύης της 28<sup class="_superscript _idGenCharOverride-1">ης</sup> Ιουλίου 1951 και με το Πρωτόκολλο της 31<sup class="_superscript _idGenCharOverride-1">ης</sup> Ιανουαρίου 1967 περί του καθεστώτος των προσφύγων, καθώς και με άλλες συναφείς συμβάσεις. 2.: α) […] β) […] δ) […] ε) […] στ) […]».</p>
			<p class="ArticleNomologia_Annotation_body">β. Για [την] εφαρμογή του άρ. 78 παρ. 2 εδ. α΄, β΄ της ΣΛΕΕ εκδόθηκε η Οδηγία 2011/95/ΕΕ του Ευρωπαϊκού Κοινοβουλίου και του Συμβουλίου της 13<sup class="_superscript _idGenCharOverride-1">ης</sup> Δεκεμβρίου 2011 (L 337) «σχετικά με τις απαιτήσεις για την αναγνώριση και το καθεστώς των αλλοδαπών ή των ανιθαγενών ως δικαιούχων διεθνούς προστασίας, για ένα ενιαίο καθεστώς για τους πρόσφυγες ή για τα άτομα που δικαιούνται επικουρική προστασία και για το περιεχόμενο της παρεχόμενης προστασίας (αναδιατύπωση)», η οποία κατήργησε την προγενέστερη Οδηγία 2004/83/ΕΚ και ενσωματώθηκε στο ελλ. δίκαιο με το Π.Δ. 141 – ΦΕΚ Α΄ 226/21.10.2013. Ας σημειωθεί ότι το τελευταίο καταργήθηκε μεν δυνάμει των άρ. 119 παρ. 2 και 125 Ν. 4636/ΦΕΚ Α΄ 169/1.11.2019, πλην όμως τα άρ. 1-38 του ίδιου νόμου ενσωμάτωσαν εκ νέου την ίδια οδηγία. Στο άρ. 2 του Π.Δ/τος ορίσθηκαν οι έννοιες της “Σύμβασης της Γενεύης”, της “αίτησης διεθνούς προστασίας ή αίτησης ασύλου”, του “αιτούντος διεθνή προστασία ή άσυλο”, του “δικαιούχου διεθνούς προστασίας”, του “πρόσφυγα” κ.λπ., ενώ περαιτέρω θεσπίστηκαν τα δικαιώματα και οι υποχρεώσεις των αιτούντων, καθώς επίσης οι όροι, οι προϋποθέσεις και οι διαδικασίες χορήγησης ή μη ασύλου, αφότου υποβλήθηκε η αίτηση στις «αρμόδιες αρχές παραλαβής ή/και εξέτασης», οπότε έκτοτε εκκινούν οι ρυθμίσεις με το άρ. 4 του Π.Δ/τος για την αξιολόγηση των προσκομιζομένων στοιχείων κ.λπ., προβλέποντας μάλιστα στο ίδιο άρ. (παρ. 5) το ευεργέτημα της αμφιβολίας υπέρ (της προσφυγικής ιδιότητας) του αιτούντος και παρέχοντάς του ειδικά προστασία από οποιαδήποτε απομάκρυνση από την χώρα υπό τις προϋποθέσεις του άρ. 21 παρ. 3, 2 του ίδιου Π.Δ/τος.</p>
			<p class="ArticleNomologia_Annotation_body">γ. Για [την] εφαρμογή του άρ. 78 παρ. 2 εδ. δ΄ της ΣΛΕΕ εκδόθηκε η Οδηγία 2013/32/ΕΕ του Ευρωπαϊκού Κοινοβουλίου και του Συμβουλίου «σχετικά με τις κοινές διαδικασίες για τη χορήγηση και ανάκληση του καθεστώτος διεθνούς προστασίας (αναδιατύπωση)» (L 180/29.6.2013), με σκοπό (βλ. άρ. 1 αυτής) την θέσπιση κοινών διαδικασιών για την χορήγηση και ανάκληση της διεθνούς προστασίας δυνάμει της ανωτέρω Οδηγίας 2011/95/ΕΚ. Ας σημειωθεί ότι με το άρ. 53 της πρώτης (2013/32) καταργήθηκε η Οδηγία 2005/85/ΕΚ, η οποία είχε ενσωματωθεί στο ελλ. δίκαιο με το Π.Δ. 114/ΦΕΚ Α΄ 195/22.11.2010 και εκ νέου με το Π.Δ. 113/ΦΕΚ Α΄ 146/14.6.2013 (το οποίο καταργήθηκε με το άρ. 81 του κατωτέρω Ν. 4375/2016), επισημαινομένου ότι αμφοτέρων το άρ. 5 προέβλεπε εκτεταμένες λεπτομερείς εγγυήσεις παραμονής στην χώρα ήδη από την υποβολή της αίτησης ασύλου και πάντως από την δημοσίευση του ανωτέρω Π.Δ/τος 141/2013 ίσχυσε πλέον σχετικά το προαναφερθέν λιτό άρθρο 21. Περαιτέρω, την Οδηγία 2013/32/ΕΕ ενσωμάτωσαν στο ελλ. δίκαιο τα άρ. 33-66 του Ν. 4375/ΦΕΚ Α΄ 51/3.4.2016, του οποίου το άρ. 46 (για την κράτηση των αιτούντων άσυλο) ενσωμάτωσε επί πλέον μόνο τα άρ. 8-11 της εκδοθείσης για εφαρμογή του άρ. 78 παρ. 2 εδ. στ΄ της ΣΛΕΕ Οδηγίας 2013/33/ΕΕ του Ευρωπαϊκού Κοινοβουλίου και του Συμβουλίου της 26<sup class="_superscript _idGenCharOverride-1">ης</sup> Ιουνίου 2013 «σχετικά με τις απαιτήσεις για την υποδοχή των αιτούντων διεθνή προστασία – αναδιατύπωση» (L 180/96/29.6.2013), η οποία κατά το λοιπό τμήμα της ενσωματώθηκε στο ελλ. δίκαιο αργότερα (άρ. 1-24 Ν. 4540/ΦΕΚ Α΄ 91/22.5.2018).</p>
			<p class="ArticleNomologia_Annotation_body">5.α. Ειδικότερα, σύμφωνα με το άρ. 1 του Ν. 4375/ΦΕΚ Α΄ 51/3.4.2016 («Οργάνωση και λειτουργία Υπηρεσίας Ασύλου, Αρχής Προσφυγών, Υπηρεσίας Υποδοχής και Ταυτοποίησης, σύσταση Γενικής Γραμματείας Υποδοχής, προσαρμογή της Ελληνικής Νομοθεσίας προς τις διατάξεις της Οδηγίας 2013/32/ΕΕ … , διατάξεις για την εργασία δικαιούχων διεθνούς προστασίας και άλλες διατάξεις»): «1. Στο Υπουργείο Εσωτερικών και Διοικητικής Ανασυγκρότησης λειτουργεί αυτοτελής υπηρεσία, με τίτλο “Υπηρεσία Ασύλου”, όπως η υπηρεσία αυτή έχει συσταθεί από το άρθρο 1 του ν. 3907/2011 (Α΄ 7), η οποία […] έχει ως αποστολή την εφαρμογή της νομοθεσίας περί ασύλου και των λοιπών μορφών διεθνούς προστασίας των αλλοδαπών και ανιθαγενών […]. 2. […] β) […] γ) […] δ) […]3. […]». Εξάλλου κατ’ άρ. 4 παρ. 1 του ίδιου νόμου, όπως αντικ. με άρ. 86 παρ. 1 Ν. 4399/ΦΕΚ Α΄ 117/22.6.2016: «Στο Υπουργείο Εσωτερικών και Διοικητικής Ανασυγκρότησης συνιστάται αυτοτελής Υπηρεσία, με τίτλο “Αρχή Προσφυγών” […]. Οι Ανεξάρτητες Επιτροπές Προσφυγών είναι αρμόδιες για τη συζήτηση, τη λήψη και την έκδοση αποφάσεων επί των ενδικοφανών προσφυγών κατά των αποφάσεων της Υπηρεσίας Ασύλου, σύμφωνα με την παράγραφο 5 του άρθρου 7 του παρόντος […]» […].</p>
			<p class="ArticleNomologia_Annotation_body">β. Σύμφωνα με το άρ. 8 του Ν. 4375/2016: «1. Στο Υπουργείο Εσωτερικών και Διοικητικής Ανασυγκρότησης συνιστάται αυτοτελής Υπηρεσία με τίτλο “Υπηρεσία Υποδοχής και Ταυτοποίησης” (Υ.Π.Υ.Τ) […]. 2. […] έχει ως κύρια αποστολή την αποτελεσματική διενέργεια των διαδικασιών υποδοχής και ταυτοποίησης των πολιτών τρίτων χωρών ή ανιθαγενών που εισέρχονται στη χώρα χωρίς τις νόμιμες διατυπώσεις […] 3. […]. 4. Οι Περιφερειακές Υπηρεσίες της Υπηρεσίας Υποδοχής και Ταυτοποίησης είναι: α) τα Κέντρα Υποδοχής και Ταυτοποίησης (Κ.Υ.Τ.), β) […] γ) […] δ) […] ». Περαιτέρω κατ’ άρ. 9 παρ. 1 του ίδιου νόμου: «Σε διαδικασίες υποδοχής και ταυτοποίησης υποβάλλονται όλοι οι πολίτες τρίτων χωρών και οι ανιθαγενείς που εισέρχονται χωρίς τις νόμιμες διατυπώσεις στη χώρα. Οι διαδικασίες υποδοχής και ταυτοποίησης περιλαμβάνουν: α) την καταγραφή των προσωπικών στοιχείων τους […], β) την εξακρίβωση της ταυτότητας και της ιθαγένειάς τους […], δ) την ενημέρωσή τους για τα δικαιώματα και τις υποχρεώσεις τους, ιδίως για τη διαδικασία υπαγωγής σε καθεστώς διεθνούς προστασίας και για τη διαδικασία υπαγωγής σε πρόγραμμα εθελούσιας επιστροφής […], στ) την παραπομπή για την εκκίνηση της διαδικασίας υπαγωγής σε καθεστώς διεθνούς προστασίας για όσους επιθυμούν να υποβάλλουν σχετική αίτηση, ζ) την παραπομπή στις αρμόδιες υπηρεσίες για την υπαγωγή σε διαδικασίες επανεισδοχής ή επιστροφής ή απέλασης για όσους δεν υποβάλλουν ή για αυτούς των οποίων η αίτηση διεθνούς προστασίας απορρίπτεται κατά τη διάρκεια παραμονής τους στο Κ.Υ.Τ. […]». Εξάλλου κατ’ άρ. 14 του ίδιου νόμου: «1. Οι πολίτες τρίτων χωρών ή ανιθαγενείς που εισέρχονται χωρίς τις νόμιμες διατυπώσεις στη χώρα οδηγούνται άμεσα με ευθύνη των αστυνομικών ή λιμενικών αρχών που επιλαμβάνονται αρμοδίως, σε Κέντρο Υποδοχής και Ταυτοποίησης […]. 5. […] ε) […] στ) […]. 7. […]. 10. […]».</p>
			<p class="ArticleNomologia_Annotation_body">γ. Στο άρ. 34 Ν. 4375/2016 (άρ. 2 και 4 Οδηγίας 2013/32/ΕΕ) ορίσθηκαν οι έννοιες “Σύμβαση της Γενεύης”, “αίτηση διεθνούς προστασίας ή ασύλου”, “αιτών διεθνή προστασία ή άσυλο”, “πρόσφυγας” κ.λπ. και ειδικότερα: «[…] β). “Αίτηση διεθνούς προστασίας” ή “αίτηση ασύλου” ή “αίτηση” είναι η αίτηση παροχής προστασίας από το Ελληνικό Κράτος που υποβάλλει αλλοδαπός ή ανιθαγενής, με την οποία ζητά την αναγνώριση στο πρόσωπό του της ιδιότητας του πρόσφυγα ή τη χορήγηση καθεστώτος επικουρικής προστασίας, σύμφωνα με τη Σύμβαση της Γενεύης και τις διατάξεις του άρθρου 2 εδ. β΄, γ΄ Π.Δ. 141/2013 […]· δ). “αιτών διεθνή προστασία” ή “αιτών άσυλο” ή “αιτών” είναι ο αλλοδαπός ή ανιθαγενής, ο οποίος δηλώνει προφορικώς ή εγγράφως ενώπιον οποιασδήποτε ελληνικής αρχής, στα σημεία εισόδου στην Ελληνική Επικράτεια ή εντός αυτής, ότι ζητά άσυλο ή επικουρική προστασία ή με οποιονδήποτε τρόπο ζητά να μην απελαθεί σε κάποια χώρα εκ φόβου δίωξης λόγω φυλής, θρησκείας, εθνικότητας, πολιτικών πεποιθήσεων ή συμμετοχής σε ιδιαίτερη κοινωνική ομάδα, σύμφωνα με τη Σύμβαση της Γενεύης ή επειδή κινδυνεύει να υποστεί σοβαρή βλάβη σύμφωνα με το άρθρο 15 του Π.Δ. 141/2013 και επί του αιτήματος του οποίου δεν έχει ληφθεί ακόμη τελεσίδικη απόφαση […]· στ). “Πρόσφυγας” είναι ο αλλοδαπός ή ο ανιθαγενής στο πρόσωπο του οποίου πληρούνται οι προϋποθέσεις εφαρμογής του άρθρου 1Α της Σύμβασης της Γενεύης και του άρθρου 2 εδ. ε΄ του Π.Δ. 141/2013 […]». Περαιτέρω, σύμφωνα με το άρ. 36 του ίδιου νόμου (άρ. 6 και 7 Οδηγίας 2013/32/ΕΕ): «1.α. Κάθε αλλοδαπός ή ανιθαγενής έχει δικαίωμα υποβολής αίτησης διεθνούς προστασίας. Η αίτηση υποβάλλεται ενώπιον των Αρχών Παραλαβής, οι οποίες διενεργούν αμέσως πλήρη καταγραφή της […]. 3. Σε περίπτωση που αλλοδαπός ή ανιθαγενής, ο οποίος είτε βρίσκεται υπό κράτηση είτε σε διαδικασίες Υποδοχής και Ταυτοποίησης κατά την κείμενη νομοθεσία, δηλώσει ότι επιθυμεί να καταθέσει αίτηση διεθνούς προστασίας, οι κατά περίπτωση αρμόδιες αρχές μεριμνούν για την άμεση σύνταξη και υποβολή έγγραφης σχετικής δήλωσης […]. Οι αρχές κράτησης ή οι περιφερειακές υπηρεσίες Υποδοχής και Ταυτοποίησης, σε συνεργασία με την Αρχή Παραλαβής, μεριμνούν για τη μεταγωγή του κρατουμένου ενώπιον της αρχής αυτής, το συντομότερο δυνατό, προκειμένου πραγματοποιηθεί η πλήρης καταγραφή της αίτησης διεθνούς προστασίας σύμφωνα με το στοιχείο α΄ της παραγράφου 1 […]. Το πρόσωπο που εκφράζει επιθυμία κατάθεσης αίτησης διεθνούς προστασίας είναι αιτών άσυλο σύμφωνα με τις διατάξεις του άρθρου 34 εδ. δ΄ του παρόντος. 4. Αν η αίτηση διεθνούς προστασίας υποβληθεί σε μη αρμόδια αρχή, αυτή υποχρεούται να ειδοποιήσει αμέσως την αρμόδια Αρχή Παραλαβής με τον προσφορότερο τρόπο και να παραπέμψει σε αυτήν τον αιτούντα […]».</p>
			<p class="ArticleNomologia_Annotation_body">δ. Σύμφωνα με το άρ. 41 παρ. 1 Ν. 4375/ 2016: «[…] δ). (αα) Εφοδιάζονται ατελώς από την αρμόδια Αρχή Παραλαβής, αμέσως μετά την καταγραφή της αίτησης, σύμφωνα με το άρθρο 36 παρ. 1 με το δελτίο αιτούντος διεθνή προστασία […]. (ββ) Το δελτίο αιτούντος διεθνή προστασία αποτελεί προσωρινό τίτλο, δεν θεμελιώνει δικαίωμα για έκδοση άδειας διαμονής, διασφαλίζει την απόλαυση των δικαιωμάτων των αιτούντων, όπου αυτά προβλέπονται από τις κείμενες διατάξεις […] και τους επιτρέπει την παραμονή στην Ελληνική Επικράτεια».</p>
			<p class="ArticleNomologia_Annotation_body">ε. Εν τέλει σύμφωνα με το άρ. 3 Π.Δ/τος 123/ΦΕΚ Α΄ 208/4.11.2016: «1. Συνιστάται Υπουργείο Μεταναστευτικής Πολιτικής. Το Υπουργείο συγκροτούν, μεταφερόμενες σε αυτό […]: α) […] β) Η Γενική Γραμματεία Υποδοχής του πρώην Υπουργείου Εσωτερικών και Διοικητικής Ανασυγκρότησης (άρθρο 26 του Ν. 4375/2016 (Α΄ 51) […]. 2. […]: α) Η αυτοτελής Υπηρεσία Ασύλου (Ν. 3907/2011, Α΄ 7) […] β) η αυτοτελής υπηρεσία “Αρχή Προσφυγών” (άρθρο 4 του Ν. 4375/2016, Α΄ 51) […] γ) […]. 3. […]».</p>
			<p class="ArticleNomologia_Annotation_body">6. Σύμφωνα με το άρ. 31 παρ. 1 της συναφθείσης την 28.7.1951 στην Γενεύη, υπογραφείσης από την χώρα μας στις 10.4.1952, τεθείσης διεθνώς σε ισχύ από 22.4.1952 και κυρωθείσης με το ν.δ. 3989/1959 Πολυμερούς Σύμβασης «περί της νομικής καταστάσεως των προσφύγων», εχούσης κατ’ άρ. 28 παρ. 1 του Συντ. υπερνομοθετική ισχύ (υπερισχύουσα δηλ. κάθε εσωτερικής σχετικής διάταξης): «Αι Συμβαλλόμεναι Χώραι δεν θα επιβάλλουν ποινικάς κυρώσεις εις πρόσφυγας λόγω παρανόμου εισόδου ή διαμονής, εάν ούτοι προερχόμενοι απ’ ευθείας εκ χώρας, ένθα η ζωή ή η ελευθερία αυτών ηπειλείτο εν τη εννοία του άρθρου 1, εισέρχονται ή ευρίσκωνται ήδη επί του εδάφους αυτών άνευ αδείας, υπό την επιφύλαξιν πάντως, ότι ούτοι αφ’ ενός μεν θα παρουσιασθούν αμελλητί εις τας αρχάς, αφ’ ετέρου δε θα δώσουν επαρκείς εξηγήσεις περί της παρανόμου αυτών εισόδου ή διαμονής». Περαιτέρω, κατά την παρ. 2 του ίδιου άρθρου όσον αφορά την κίνηση των προσφύγων εφαρμόζονται μόνο τα απαραίτητα περιοριστικά μέτρα, μέχρις ότου ρυθμισθεί το καθεστώς τους ως προσφύγων στην χώρα εισδοχής ή αν δεν αναγνωρισθούν ως τέτοιοι μέχρι να αποκτήσουν άδεια παραμονής σε άλλη χώρα, απαγορευομένης εν τω μεταξύ της απελάσεως ή επαναπροωθήσεώς τους κατ’ άρ. 33 παρ. 1 της Σύμβασης (με τις εξαιρέσεις της παρ. 2 αυτού, δηλ. της επικινδυνότητας για την ασφάλεια της χώρας και της τελεσίδικης καταδίκης σε αυτήν για ιδιαίτερα σοβαρό αδίκημα) στα σύνορα εδαφών, όπου απειλείται η ζωή ή η ελευθερία τους για λόγους φυλής, θρησκείας, εθνικότητας, κοινωνικής τάξης ή πολιτικών πεποιθήσεων, πλην όμως επιτρεπομένης κατ’ άρ. 32 παρ. 1 μόνο της απελάσεως προσφύγων νόμιμης διαμονής για λόγους εθνικής ασφάλειας ή δημόσιας τάξης.</p>
			<p class="ArticleNomologia_Annotation_body">Προς διασαφήνιση των αμέσως προεκτεθέντων πρέπει να λεχθούν τα εξής: α) Κατ’ αρχήν, η Ελλάδα έχουσα αρχικά επιφυλαχθεί για την εφαρμογή των ανωτέρω άρ. 31 και 32, προέβη αρμοδίως στις 3.3.1978 σε σχετική δήλωση ανάκλησης της επιφύλαξης (βλ. «Εγχειρίδιο για τις διαδικασίες […] καθορισμού του καθεστώτος προσφύγων», έκδ. Γραφείου Ύπατου Αρμοστή Η.Ε. για τους πρόσφυγες, 2003, 89, 90). β) Η έννοια του πρόσφυγα καθορίζεται στο άρ. 1 παρ. Α εδ. 1, 2 της άνω Σύμβασης, τεθείσης αρχικά της περιοριστικής ημερομηνίας 1.1.1951, προ της οποίας οπωσδήποτε θα έπρεπε να έχουν επέλθει τα γεγονότα που είχαν σαν συνέπεια να καταστήσουν κάποιον πρόσφυγα. Πλην όμως, δυνάμει του άρ. 1 παρ. 2 του υπογραφέντος στις 31.1.1967 στην Νέα Υόρκη, ισχύοντος από 4.10.1967 και κυρωθέντος με τον α.ν. 389/1968 πρωτοκόλλου σχετικά με την νομική κατάσταση των προσφύγων, καταργήθηκε ο άνω χρονικός περιορισμός. Έτσι από τον συνδυασμό των ανωτέρω διατάξεων συνάγεται ότι: «Α. Εν τη εννοία της παρούσης συμβάσεως ο όρος “πρόσφυξ” εφαρμόζεται επί: 1) […] 2) Παντός προσώπου όπερ συνεπεία δικαιολογημένου φόβου διώξεως λόγω φυλής, θρησκείας, εθνικότητος, κοινωνικής τάξεως ή πολιτικών πεποιθήσεων ευρίσκεται εκτός της χώρας, της οποίας έχει την υπηκοότητα και δεν δύναται ή λόγω του φόβου τούτου, δεν επιθυμεί να απολαύη της προστασίας της χώρας ταύτης, ή […]. Β. […]. ΣΤ. Αι διατάξεις της Συμβάσεως ταύτης δεν εφαρμόζονται επί προσώπων, διά τα οποία υπάρχουν σοβαροί λόγοι να πιστεύη τις ότι: α) έχουν διαπράξει έγκλημα κατά της ειρήνης, έγκλημα πολέμου ή έγκλημα κατά της ανθρωπότητος εν τη εννοία των διεθνών συμφωνιών, αίτινες συνήφθησαν επί σκοπώ αντιμετωπίσεως των αδικημάτων τούτων, β) έχουν διαπράξει σοβαρόν αδίκημα του κοινού ποινικού δικαίου ευρισκόμενα εκτός της χώρας της εισδοχής, πριν ή γίνουν ταύτα δεκτά ως πρόσφυγες υπό της χώρας ταύτης, γ) είναι ένοχα ενεργειών αντιθέτων προς τους σκοπούς και τας αρχάς των Ηνωμένων Εθνών» (βλ. περαιτέρω εξειδίκευση των ανωτέρω εννοιών στα άρ. 9, 10 και 12 Π.Δ. 141/ 2013, το άνω άρ. 31 παρ. 1 της Σύμβασης που ομιλεί για απειλή ζωής ή ελευθερίας και το προαναφερθέν Εγχειρίδιο του Ύπατου Αρμοστή Η.Ε., σ. 14 επ.). Είναι σαφές ότι η αμέσως άνω ρήτρα αποσκοπεί στον αποκλεισμό από το καθεστώς του πρόσφυγα προσώπων που δεν κρίνονται άξια να τύχουν της προβλεπόμενης από αυτό προστασίας, καθώς και στην διαφύλαξη του καθεστώτος αυτού από την καταχρηστική λειτουργία του ως μέσου ασυλίας, ενώ για την εφαρμογή της ρήτρας σε συγκεκριμένο πρόσωπο πρέπει να είναι δυνατό να του καταλογισθεί, κατόπιν εξατομικευμένης κρίσης, τουλάχιστον μέρος της ευθύνης για σοβαρό (μη πολιτικό) αμιγώς ποινικό αδίκημα (βλ. Ολομ. ΣτΕ 1694/2018, ΣτΕ 1661/2012, ΔΕΕ υποθ. C-57/2009 και C-101/2009, B and D της 9.11.2010). γ) Δεδομένου ότι η χώρα μας δεν έκανε χρήση (όπως έχει πράξει η Τουρκία· βλ. το προαναφερθέν Εγχειρίδιο του Ύπατου Αρμοστή Η.Ε., σ. 30, 102, 103, <i class="_italics">Δ. Δεληπέτρου,</i> ΤοΣ 2017, 1035 επ., ιδίως 1038) της γεωγραφικής επιφύλαξης του άρ. 1 παρ. Β εδ. 1 της Σύμβασης της Γενεύης, είναι σαφές ότι τα γεγονότα που κατέστησαν κάποιον πρόσφυγα, δεν απαιτείται να έχουν συμβεί μόνο στην Ευρώπη, αλλά σε οποιοδήποτε σημείο της υδρογείου. δ) Σύμφωνα με την άνω Σύμβαση και το Πρωτόκολλο του 1967, ένα πρόσωπο είναι πρόσφυγας από την στιγμή που συγκεντρώνει τις προϋποθέσεις του σχετικού ορισμού και συνεπώς η αναγνώρισή του έχει δηλωτικό-διαπιστωτικό και όχι δημιουργικό-διαπλαστικό χαρακτήρα. Δεν γίνεται δηλ. κανείς πρόσφυγας εξαιτίας της αναγνώρισης, αλλά αναγνωρίζεται ως πρόσφυγας, επειδή ακριβώς ήδη είναι (βλ. το άνω Εγχειρίδιο του Ύπατου Αρμοστή Η.Ε., σ. 11). ε) Το βάρος της απόδειξης κατ’ αρχήν το φέρει ο αιτών την αναγνώρισή του ως πρόσφυγα, πλην όμως λόγω των περιστάσεων και συνθηκών διαφυγής του δεν είναι δυνατόν να απαιτείται η πλήρης απόδειξη των σχετικών ισχυρισμών του, γι’ αυτό και κατά την διοικητική διαδικασία αναγνώρισης του παρέχεται το ευεργέτημα της αμφιβολίας (βλ. το άνω Εγχειρίδιο του Ύπατου Αρμοστή Η.Ε., σ. 58 και άρ. 4 παρ. 5 Π.Δ/τος 141/2013), κατά δε την ποινική διαδικασία ισχύει η αρχή της ηθικής απόδειξης κατ’ άρ. 177 ΚΠΔ. στ) Η Σύμβαση της Γενεύης δεν καθορίζει την διαδικασία αναγνώρισης του αιτούντος ως πρόσφυγα, την προβλέπει όμως λεπτομερώς το προεκτεθέν […] ενωσιακό και ελληνικό δίκαιο. Ειδικότερα, κατά τον κρίσιμο χρόνο της παράνομης εισόδου στην ελληνική επικράτεια των οκτώ Τούρκων στρατιωτικών που ζητούν την υπόψη επανάληψη διαδικασίας, δηλ. στις 16.7.2016, ίσχυαν οι διατάξεις του Π.Δ. 141/2013 και του Ν. 4375/ 2016, οι οποίες κατά το σημαντικό για την υπόθεση μέρος τους παρατίθενται στα εδάφια Β. 4.β., 5.α.β.γ. της παρούσης. ζ) Το προπαρατεθέν άρ. 31 παρ. 1 της Σύμβασης δεν αρκείται για την απαλλαγή από την παράνομη είσοδο αλλοδαπού σε ξένη χώρα μόνο στην ιδιότητα του πρόσφυγα, αλλά προσαπαιτεί αθροιστικά τρεις ακόμα προϋποθέσεις και συγκεκριμένα: (i) να προέρχεται απ’ ευθείας από την χώρα, όπου απειλείτο η ζωή του ή η ελευθερία του, (ii) να παρουσιασθεί «αμελλητί», δηλ. χωρίς υπαίτια βραδύτητα, στις αρχές της χώρας εισδοχής και (iii) όχι απλώς να εξηγήσει το παράνομο της εισόδου του, αλλά να το πράξει επαρκώς. Η άνω πρώτη προϋπόθεση αφορά την χώρα ιθαγένειας (επί ανιθαγενούς, την χώρα της προηγούμενης συνήθους διαμονής) ή έστω τρίτη (ενδιάμεση) μη ασφαλή όμως χώρα (βλ. άρ. 34-37 Ν. 4375/2016, Ολομ. ΣτΕ 2347/2017 ΤΝΠ Νόμος, Ολομ. ΣτΕ 2348/2017 ΤοΣ 2017, 1105, <i class="_italics">Δ. Δεληπέτρου</i>, ΤοΣ 2017, 1035) και βέβαια, όταν οι χώρες ιθαγένειας και εισδοχής είναι όμορες, χωρίς να μεσολαβεί τρίτη (όπως στην υπόψη περίπτωση), δεν τίθεται κανένα ζήτημα για την απ’ ευθείας προέλευση. Όσον αφορά την αμελλητί εμφάνιση πρέπει να λεχθούν τα εξής: Είναι σαφές ότι η πλησίον των συνόρων σύλληψη αλλοδαπού από αστυνομικά όργανα, καταργεί την δυνατότητά του να παρουσιασθεί στις αρχές και συνεπώς ισχύει η γενική αρχή του δικαίου «ουδείς υποχρεούται εις τα αδύνατα». Στην περίπτωση αυτή επιβάλλεται η επιληφθείσα αστυνομική αρχή, ενώπιον της οποίας ο παρανόμως εισελθών κρατούμενος είτε δήλωσε προσφυγική ιδιότητα (ή/και ζήτησε –έστω προφορικά– άσυλο) είτε όχι, να τον μεταφέρει στην αρμόδια Υπηρεσία Υποδοχής και Ταυτοποίησης, δηλ. στο κατά τόπο αρμόδιο περιφερειακό Κέντρο Υποδοχής και Ταυτοποίησης, όπου θα καταγραφεί, θα ενημερωθεί για τα δικαιώματα και τις υποχρεώσεις του, ιδίως για την διαδικασία υπαγωγής του σε καθεστώς διεθνούς προστασίας (καθεστώς πρόσφυγα ή επικουρικής προστασίας) και εφόσον εκδηλώσει σχετική επιθυμία θα παραπεμφθεί στην αρμόδια Υπηρεσία Ασύλου, δηλ. στο κατά τόπο αρμόδιο περιφερειακό Γραφείο Ασύλου (βλ. στον Ν. 4375/ 2016 τα άρ. 1, 8 παρ. 1, 4, 9 παρ. 1, 14 παρ. 1, 5, 7, 36 παρ. 1, 3, 4, από τα οποία το τελευταίο ειδικά προέβλεπε, αφενός μεν ότι αν αλλοδαπός κρατούμενος ζητήσει άσυλο, τότε η υπηρεσία κράτησης πρέπει άμεσα να συντάξει σχετική έγγραφη δήλωσή του και να τον μεταγάγει στην αρμόδια υπηρεσία παραλαβής της αιτήσεώς του, δηλ. στο κατά τόπο αρμόδιο περιφερειακό Γραφείο Ασύλου, αφετέρου δε ότι αν η αίτηση ασύλου υποβληθεί σε οποιαδήποτε αναρμόδια αρχή, αυτή πρέπει να ειδοποιήσει αμέσως την αρμόδια και να τον παραπέμψει εκεί). η) Κατά την κρατούσα άποψη το άνω άρ. 31 παρ. 1 της Σύμβασης της Γενεύης θεσπίζει προσωπικό λόγο απαλλαγής από την ποινή για παράνομη είσοδο, λόγω της ιδιότητας του πρόσφυγα «δράστη» (ΑΠ 470/2011 ΤΝΠ Νόμος, ΑΠ 1513/2007, με σύμφωνη πρόταση <i class="_italics">Α. Ζύγουρα,</i> ΠοινΧρ ΝΗ΄, 438, ΑΠ 1498/1999 ΠοινΧρ Ν΄, 709 και ΝοΒ 2000, 322, βλ. κριτική θεώρηση των διαφόρων απόψεων για τους προσωπικούς λόγους απαλλαγής <i class="_italics">Ι. Μανωλεδάκη,</i> Γενική Θεωρία, 2004, σ. 1039 επ., με σημ. 675). Ενόψει του ότι μόνη η ιδιότητα του πρόσφυγα δεν αρκεί για την κατά τα άνω απαλλαγή, αλλά προσαπαιτούνται αθροιστικά τρεις ακόμα προϋποθέσεις κατά τα προεκτεθέντα, εκ των οποίων μία να μην συντρέχει, τότε ο πράγματι πρόσφυγας τιμωρείται, κατ’ άλλη –σαφώς μη κρατούσα– άποψη το άνω άρ. 31 προβλέπει εμμέσως μια ειδική μορφή κατάστασης ανάγκης, η οποία σύμφωνα με το άρ. 25 ΠΚ αίρει τον άδικο χαρακτήρα της παράνομης εισόδου (βλ. την ΓΦ90/2512/29.3.1990 αναφορά ΕισΠρωτΑλεξ/πολης, ΠοινΧρ Μ΄, 484 επ., ιδίως 489, με παραπομπή στην άποψη της Ύπατης Αρμοστείας Η.Ε. για τους Πρόσφυγες) και αποτελεί μάλλον προσωπικό λόγο άρσης του αδίκου (βλ. για την σχετική έννοια <i class="_italics">Χ. Μυλωνόπουλο,</i> Ποινικό Δίκαιο – Γεν. Μέρος, τ. I, σ. 394-5).</p>
			<p class="ArticleNomologia_Annotation_body">7. Σύμφωνα με το άρ. 83 παρ. 1 Ν. 3386/2005, όπως συμπλ. με άρ. 45 παρ. 1 εδ. στ΄ Ν. 3731/2008 και διατηρήθηκε σε ισχύ με το άρ. 139 παρ. 2 του Ν. 4251/2014: «1. Ο υπήκοος τρίτης χώρας, που εξέρχεται ή επιχειρεί να εξέλθει από το ελληνικό έδαφος ή εισέρχεται ή επιχειρεί να εισέλθει σε αυτό χωρίς τις νόμιμες διατυπώσεις, τιμωρείται με ποινή φυλάκισης τουλάχιστον τριών μηνών και χρηματική ποινή τουλάχιστον χιλίων πεντακοσίων (1.500) ευρώ. […] Οι κυρώσεις της παρούσας επιβάλλονται και στους πολίτες των κρατών μελών της Ε.Ε.». Ενόψει του άνω άρ. 31 της Σύμβασης της Γενεύης και των προεκτεθέντων στο εδάφιο Β.6 της παρούσης είναι σαφές, ότι ποινή για παράνομη είσοδο επιβάλλεται στον αλλοδαπό, ο οποίος κατά την καταγραφή του στην αρμόδια υπηρεσία Υποδοχής και Ταυτοποίησης και ύστερα από την προβλεπόμενη ενημέρωση για τα δικαιώματά του, είτε δεν ζήτησε καν άσυλο, είτε ζήτησε μεν, πλην όμως δεν προέρχεται απ’ ευθείας από χώρα, όπου απειλείτο η ζωή του κ.λπ. (λ.χ. προέρχεται από τρίτη –ενδιάμεση– ασφαλή χώρα), είτε προέρχεται μεν απ’ ευθείας από την χώρα απειλής του, πλην όμως μετά την παράνομη είσοδό του δεν παρουσιάσθηκε, καίτοι το μπορούσε, αμελλητί στις ελληνικές αρχές (αρμόδιες ή μη), είτε εάν παρουσιάσθηκε σε αυτές δεν εξήγησε επαρκώς το παράνομο της εισόδου του, είτε πληρώθηκαν αρχικά οι ανωτέρω προϋποθέσεις, πλην όμως η αίτηση χορήγησης ασύλου τελικά απορρίφθηκε αμετάκλητα […].</p>
			<p class="ArticleNomologia_Annotation_body">Γ. Από το αποδεικτικό υλικό που συγκεντρώθηκε στα πλαίσια της παρούσης αίτησης […] προκύπτουν τα εξής:</p>
			<p class="ArticleNomologia_Annotation_body">1. Στις 16.7.2016, περί ώρα 11:50, ύστερα από εκπομπή σήματος κατάστασης έκτακτης ανάγκης, προσγειώθηκε στον αεροδιάδρομο του διεθνούς αερολιμένα «Δημόκριτος» Αλεξ/πολης το υπ’ αριθμ. 11308 τουρκικό στρατιωτικό ελικόπτερο τύπου BLACK HAWK προερχόμενο από την Κωνσταντινούπολη, από το οποίο αποβιβάστηκαν οι υπόψη οκτώ αιτούντες και παραδόθηκαν από τα αστυνομικά όργανα του αεροδρομίου στην Υποδ/νση Ασφάλειας Αλεξ/πολης, όπου συνελήφθησαν περί ώρα 15:20 και σχηματίσθηκε δικογραφία. Την επομένη (17.7.) προσήχθησαν στον Εισαγγελέα Πρωτοδικών Αλεξ/πολης, τους ασκήθηκε δίωξη για παράνομη είσοδο στην ελληνική επικράτεια (άπαντες), παράνομη πτήση (ο 5<sup class="_superscript _idGenCharOverride-1">ος</sup>) και ηθική σε αυτήν αυτουργία από κοινού (οι λοιποί), δηλ. για παράβαση των άρ. 45, 46 παρ. 1α, 94 παρ. 1 ΠΚ, 83 παρ. 1α Ν. 3386/2005 και 161 παρ. 1α Ν. 1815/1988 και παραπέμφθηκαν την επαύριον (18.7.) στο Αυτόφωρο Μονομελές Πλημμελειοδικείο Αλεξ/πολης, το οποίο ανέβαλε την εκδίκαση για τις 21.7.2016 και διατήρησε την κράτησή τους.</p>
			<p class="ArticleNomologia_Annotation_body">2. Όπως στην προδικασία (συνοπτικά), έτσι και στο ακροατήριο στις 21.7.2016 (πιο αναλυτικά), οι τότε οκτώ κατηγορούμενοι και τώρα αιτούντες ισχυρίσθηκαν ότι, υπηρετώντας στην Τουρκική Αεροπορία Στρατού στην Κωνσταντινούπολη και όντας πλήρωμα (ανά τρεις) τριών στρατιωτικών ελικοπτέρων μεταφοράς ασθενών, το βράδυ της 15<sup class="_superscript _idGenCharOverride-1">ης</sup>.7.2016 που εκδηλώθηκε στρατιωτικό πραξικόπημα κατά της νόμιμης τουρκικής διακυβέρνησης, στο οποίο οι ίδιοι δεν συμμετείχαν και αγνοούσαν την εκκίνησή του, διατάχθηκαν αρμοδίως να απογειωθούν προς παραλαβή τραυματιών, μεταφορά τους σε στρατιωτική βάση στην περιοχή «TOP KULE» Κων/πολης και παράδοση στα αναμένοντα εκεί ασθενοφόρα για διακομιδή τους στο πλησίον νοσοκομείο. Το ένα ελικόπτερο κατάφερε να μεταφέρει αρχικά δύο τραυματίες, πλην όμως την δεύτερη φορά δέχθηκε πυροβολισμούς από την τουρκική αστυνομία, όπως επίσης και τα άλλα δύο ελικόπτερα. Έτσι όλα αναγκάσθηκαν να εγκαταλείψουν την προσπάθεια και να προσγειωθούν άπρακτα στην πλησιέστερη βάση του «TOP KULE», πλην όμως εκεί τα ξημερώματα δέχθηκαν πυροβολισμούς από την αστυνομία και ένοπλους ιδιώτες, οπότε φοβηθέντες για την ζωή τους επιβιβάσθηκαν σε ένα από τα ελικόπτερα και διέφυγαν προσγειωθέντες σε δασική περιοχή εκτός Κων/πολης. Εκεί αντιλήφθηκαν τις πρωινές ώρες την αποτυχία του πραξικοπήματος και το κυνηγητό κάθε στρατιωτικού, οπότε φοβηθέντες σύλληψη και δυσμενέστατη μεταχείριση ως εχθρού πραξικοπηματία συναποφάσισαν να δραπετεύσουν στην Ελλάδα και να προσγειωθούν στο πλησιέστερο αεροδρόμιο της Αλεξ/πολης. Στο δικαστήριο, καίτοι παραστάθηκαν με ελληνίδες συνηγόρους υπεράσπισης, δεν προέβαλαν ευθέως τον ουσιώδη αυτοτελή ισχυρισμό της προσφυγικής τους ιδιότητας σε συνδυασμό με το άρ. 31 παρ. 1 της Σύμβασης της Γενεύης, αλλά επικαλέσθηκαν ενόψει των προπαρατεθέντων πραγματικών περιστατικών κατάσταση ανάγκης (για την σωτηρία της ζωής τους) αίρουσα το άδικο κατ’ άρ. 25 ΠΚ ή έστω (επικουρικά) αίρουσα τον καταλογισμό κατ’ άρ. 32 ΠΚ. Ας σημειωθεί πάντως ότι στις προδικαστικές τους από 16.7.2016 απολογίες (επίσης με την παρουσία των δικηγόρων τους) είχαν ευθέως ζητήσει άσυλο ενώπιον των ανακριτικών υπαλλήλων της αναρμόδιας προς τούτο Υποδ/νσης Ασφάλειας Αλεξ/πολης, ενώ ο μάρτυρας αστυνομικός Π.Μ. κατέθεσε στο δικαστήριο επί λέξει τα εξής: «[…] παραδόθηκαν, ήταν συνεργάσιμοι, ακούσθηκε στην υπηρεσία μας ότι ζήτησαν άσυλο […]. Πρόθεσή τους ήταν να ζητήσουν άσυλο […]». 3. […]. 4. […]. 5. […]. 6. […]. 7. […]. 8. […].</p>
			<p class="ArticleNomologia_Annotation_body">Δ. Ύστερα από τα προεκτεθέντα θεωρούμε σαφές ότι η υπό κρίση αίτηση πρέπει να γίνει δεκτή, αφού μετά την αμετάκλητη καταδίκη εκδόθηκαν οι σαφώς αποτελούσες νέες αποδείξεις ανωτέρω οκτώ αποφάσεις της Αρχής Προσφυγών […], καθώς επίσης οι υπ’ αριθμ. 1694/2018 και 335/2019 αποφάσεις αντιστοίχως της Ολομ. ΣτΕ και του Διοικητικού Εφετείου Αθηνών […], δυνάμει των οποίων αναγνωρίσθηκε αμετάκλητα, ότι οι αιτούντες στις 16.7.2016 εισήλθαν παράνομα στην Ελλάδα υπό την ιδιότητα-κατάσταση του πρόσφυγα και έκτοτε τελούν στο καθεστώς αυτού, που σαφώς αποτελεί νέο εν στενή εννοία νομικό γεγονός. Περαιτέρω, με δεδομένο ότι αναμφισβήτητα στην υπό κρίση υπόθεση συνέτρεξαν και οι λοιπές προϋποθέσεις που απαιτεί το άρ. 31 παρ. 1 της Σύμβασης της Γενεύης, ότι δηλαδή οι αιτούντες πράγματι προέρχονταν απ’ ευθείας από την όμορη Τουρκία όπου απειλείτο η ζωή ή η ελευθερία τους, ενώ αμέσως μετά την προσγείωσή τους στο αεροδρόμιο Αλεξ/πολης παραδόθηκαν και συνεργάσθηκαν με τις αστυνομικές αρχές, συλληφθέντες δε άμεσα έδωσαν επαρκείς εξηγήσεις για το παράνομο της εισόδου τους και ζήτησαν συνάμα άσυλο κατά τα λεπτομερώς προεκτεθέντα, θεωρούμε πως ευχερώς συνάγεται ότι αυτοί πρέπει να απαλλαγούν από την τελεσθείσα στις 16.7.2016, στην Αλεξ/πολη, πράξη της παράνομης εισόδου στην ελληνική επικράτεια (παράβ. άρ. 83 παρ. 1 Ν. 3386/2005, όπως συμπλ. με άρ. 45 παρ. 1 εδ. στ΄ Ν. 3731/2008, σε συνδ. με άρ. 139 παρ. 2 Ν. 4251/2014). […] Εξάλλου, σύμφωνα με το άρ. 529 εδ. γ΄ ΚΠΔ το Συμβούλιό σας, εάν δεχθεί την αίτηση επανάληψης, ακυρώνει την καταδικαστική απόφαση και παραπέμπει την υπόθεση να συζητηθεί σε άλλο ομοιόβαθμο με αυτό που καταδίκασε δικαστήριο, είτε της ίδιας, είτε διαφορετικής περιφέρειας εκείνης του παραπέμποντος Συμβουλίου Εφετών (ΕφΠειρ 359/1985 ΠοινΧρ ΛΣΤ΄, 608, <i class="_italics">Λ. Μαργαρίτης,</i> Ποιν. Δικ., 2003, σ. 1103 επ., ιδίως 1106, <i class="_italics">Α. Κονταξής,</i> ΕρμΚΠΔ, τ. Β΄, 2006, σ. 3389), μόνο αν κρίνει ότι η επανάληψη της συζήτησης είναι αναγκαία, διότι αν αυτή είναι περιττή και ανώφελη, δηλαδή οσάκις οι νέες αποδείξεις ή τα νέα γεγονότα (σε συνδ. με τα ήδη υπάρχοντα στη δικογραφία) καθιστούν αναμφίβολη την αθωότητα του κατηγορουμένου, τότε μετά την ακύρωση της προσβαλλόμενης απόφασης προβαίνει άμεσα στην κήρυξη της αθωότητας (ΑΠ 879/1983 ΠοινΧρ ΛΓ΄, 964, ΑΠ 117/1982 ΠοινΧρ ΛΒ΄, 799, ΑΠ 1086/1976 ΠοινΧρ ΚΖ΄, 365, ΑΠ 445/1976 ΠοινΧρ ΚΣΤ΄, 830, ΕφΛαρ 158/2004 ΠοινΧρ ΝΔ΄, 1080, ΕφΘεσ 791/1999 ΠοινΧρ Ν΄, 656, ΕφΑιγ 3/1980 ΠοινΧρ Λ΄, 685, <i class="_italics">Ι. Ζησιάδης,</i> Ποιν. Δικον., τ. Γ΄, 1977, σ. 390 επ., <i class="_italics">Α. Κονταξής,</i> ό.π., σ. 3388, <i class="_italics">Θ. Δαλακούρας,</i> Η επανάληψη της διαδικασίας, 2007, σ. 363, <i class="_italics">Γ. Δανιήλ,</i> σε: <i class="_italics">Λ. Μαργαρίτη,</i> Ερμ. νέου ΚΠΔ, τ. 2, 2020, σ. 1979). […]</p>
			<h1 class="_rubrika_ArticleNomologia" lang="en-US"><span class="_idGenBNMarker-1">[_rubrika_ArticleNomologia]</span>ΝΟΜΟΛΟΓΙΑ ΠΛΗΜΜΕΛΕΙΟΔΙΚΕΙΩΝ</h1>
			<p class="ArticleNomologia_dikaiotiko"><b class="_bold">ΠΛΗΜΜΕΛΕΙΟΔΙΚΕΙΟ ΑΘΗΝΩΝ</b></p>
			<p class="ArticleNomologia_NumberAndDate"><b class="_bold">Αριθμ. 3830/2019 (απόφ.)</b></p>
			<p class="ArticleNomologia_Composition_IDS">Δικαστές <b class="_bold">Μαρία Ζάχου,</b> Πρόεδρος, <b class="_bold">Ελένη Ζάιρα, Τρυφωνία Ζήση,</b> Εισαγγελεύς <b class="_bold">Ν. Αντωναράκος,</b> Αντεισαγγελεύς, Δικηγόροι <b class="_bold">Δ. Νικολόπουλος, Ε. Αργυρίου, Κ. Δοκιμάκης, Ε. Τσολάκος, Γ. Κλούδας</b></p>
			<p class="ArticleNomologia_SummaryText"><b class="_bold">Αθώωση για δωροληψία και δωροδοκία υπαλλήλων (άρ. 235 παρ. 1 και 236 παρ. 1 εδ. α΄ ΠΚ): </b>Κηρύσσονται αθώοι λόγω αμφιβολιών οι 1<sup class="_superscript _idGenCharOverride-1">ος</sup> και 2<sup class="_superscript _idGenCharOverride-1">ος</sup> των κατηγορουμένων, εκπαιδευτές οδήγησης, για δωροδοκία υπαλλήλων και οι 3<sup class="_superscript _idGenCharOverride-1">ος</sup> και 4<sup class="_superscript _idGenCharOverride-1">η</sup> των κατηγορουμένων, εξεταστές υποψηφίων οδηγών, για δωροληψία υπαλλήλων, αφού δεν προκύπτει ότι το ποσόν που βρέθηκε στον 2<sup class="_superscript _idGenCharOverride-1">ο</sup> κατηγορούμενο ζητήθηκε από τον 1<sup class="_superscript _idGenCharOverride-1">ο</sup> κατηγορούμενο για να δοθεί στους 3<sup class="_superscript _idGenCharOverride-1">ο</sup> και 4<sup class="_superscript _idGenCharOverride-1">η</sup> των κατηγορουμένων. – Από το γεγονός ότι το ποσόν δεν βρέθηκε στα χέρια των ως άνω υπαλλήλων, σε συνδυασμό με το ότι α) αφενός μεν ο καταγγέλλων δεν έκανε κάποιο λάθος κατά την πρακτική εξέταση, και ορθώς δεν απέτυχε σε αυτήν και δεν αφαιρέθηκε το δίπλωμά του συνεπεία δωροδοκίας υπαλλήλων, αφετέρου δε ότι β) η επιλογή των εξεταστών γίνεται ηλεκτρονικά λίγο χρόνο πριν από τις εξετάσεις, δεν στοιχειοθετούνται τα ως άνω εγκλήματα.</p>
			<p class="_body_text">[…] Σύμφωνα με τη διάταξη του άρ. 235 παρ. 1 Νέου ΠΚ «Δωροληψία υπαλλήλου: 1. Υπάλληλος ο οποίος ζητεί ή λαμβάνει, άμεσα ή μέσω τρίτου, για τον εαυτό του ή για άλλον, οποιασδήποτε φύσης αθέμιτο ωφέλημα, ή αποδέχεται την υπόσχεση παροχής τέτοιου ωφελήματος, για ενέργεια ή παράλειψή του σε σχέση με την άσκηση των καθηκόντων του, μελλοντική ή ήδη τελειωμένη, τιμωρείται με φυλάκιση και χρηματική ποινή», ενώ σύμφωνα με τη διάταξη του άρ. 236 παρ. 1α Νέου ΠΚ «Δωροδοκία υπαλλήλου 1. Όποιος προσφέρει, υπόσχεται ή παρέχει σε υπάλληλο, άμεσα ή μέσω τρίτου, οποιασδήποτε φύσης αθέμιτο ωφέλημα, για τον εαυτό του ή για άλλον, για ενέργεια ή παράλειψη του υπαλλήλου σε σχέση με την άσκηση των καθηκόντων του, μελλοντική ή ήδη τελειωμένη, τιμωρείται με φυλάκιση έως τρία έτη ή χρηματική ποινή».</p>
			<p class="_body_text">Στην προκείμενη περίπτωση, από την κύρια αποδεικτική διαδικασία και τα έγγραφα των οποίων έγινε η ανάγνωση στο ακροατήριο, από τις καταθέσεις των μαρτύρων κατηγορίας και υπερασπίσεως που εξετάστηκαν νομότυπα στο ακροατήριο, καθώς και από τις απολογίες των κατηγορουμένων και την εν γένει συζήτηση της υποθέσεως, το Δικαστήριο διατηρεί αμφιβολίες ως προς τις αποδιδόμενες στους κατηγορούμενους πράξεις. Ειδικότερα, αποδείχθηκε ότι ο Α.Λ. συμμετείχε στις εξετάσεις για την απόκτηση διπλώματος οδήγησης δικύκλου, μέσω της σχολής με την επωνυμία «Κ.Ρ.». Η συμφωνία για την αμοιβή έγινε τον Ιούλιο 2018 μεταξύ του Α.Λ. και του φίλου του και δικηγόρου, Κ.Π., με τον πατέρα του ιδιοκτήτη της σχολής, Ξ.Ρ. και αφορούσε ποσό 360 ευρώ. Ως προκαταβολή δόθηκε το ποσό των 170 ευρώ και στη συνέχεια δόθηκαν άλλα 90 ευρώ, δηλαδή συνολικά 260 ευρώ, ώστε απέμεινε υπόλοιπο 100 ευρώ. Ως δάσκαλος του Λ. ορίστηκε ο πρώτος κατηγορούμενος, Α.Π. Στις 11.9.2018, ο Α.Λ. συμμετείχε στις εξετάσεις, στις οποίες απέτυχε στην πρακτική εξέταση. Ο πρώτος κατηγορούμενος τότε του είπε ότι εάν επιθυμεί να συμμετέχει στις επόμενες εξετάσεις έπρεπε να του εξοφλήσει το ποσό των 115 ευρώ. Υπήρξαν συνομιλίες ανάμεσα στον Π. και τους Λ. και Π., στις οποίες ζητήθηκαν από τον πρώτο 200 ευρώ, τα οποία, όπως κατέθεσαν οι Λ. και Π., υπονοούνταν ότι θα δινόταν στους εξεταστές, ώστε να πετύχει σίγουρα στις εξετάσεις ο Λ. Κανένας, όμως, δεν καταθέτει με βεβαιότητα ότι πράγματι γινόταν αυτό. Μάλιστα, ο Λ. προανακριτικά κατέθεσε ότι ο πρώτος κατηγορούμενος του είπε ότι ακόμη και με τα 200 ευρώ υπήρχε πιθανότητα 20% να κοπεί. Περαιτέρω, αποδεικνύεται ότι ο Α.Λ., στις 20.9.2018, μετέβη περί τις 13.30 η ώρα στον χώρο των εξετάσεων, αφού προηγουμένως είχε λάβει σε προσημειωμένα χαρτονομίσματα των 50 ευρώ το ποσό των 200 ευρώ, ενώ είχε μαζί του και το ποσό των 115 ευρώ, το οποίο επίσης καταγράφηκε από τη Διεύθυνση Εσωτερικών Υποθέσεων στην από 20.9.2018 και ώρα 11:50 ένορκη εξέτασή του, στην οποία δήλωσε ότι θα έδινε και αυτό το ποσό στον εξεταστή – πρώτο κατηγορούμενο. Ακολούθως, πριν την εξέταση, περί ώρα 13.00-13.30, παρέδωσε στον πρώτο κατηγορούμενο το ποσό των 200 ευρώ, το οποίο ο τελευταίος παρέδωσε στον δεύτερο κατηγορούμενο, στον οποίο και ανευρέθηκε, όπως θα αναφερθεί παρακάτω. Στις 13:13 έγινε αποστολή, από το αρμόδιο γραφείο συγκρότησης επιτροπών στη Δ/νση Μεταφορών και Επικοινωνιών, της κατάστασης επιλογής των 60 εξεταστών για τις πρακτικές εξετάσεις υποψήφιων οδηγών, μεταξύ των οποίων περιλαμβάνονται και τα ονόματα των 3<sup class="_superscript _idGenCharOverride-1">ου</sup> και 4<sup class="_superscript _idGenCharOverride-1">ης</sup> των κατηγορουμένων για να συμμετάσχουν στη συγκεκριμένη εξέταση, ώστε τη στιγμή που έλαβε τα χρήματα ο πρώτος κατηγορούμενος από τον Λ. και τα έδωσε στον δεύτερο κατηγορούμενο δεν γνώριζαν ποιοι ήταν οι εξεταστές. Περί ώρα 15.00-15.30 ξεκίνησε η πρακτική εξέταση του καταγγέλλοντα, με τον ίδιο να βρίσκεται μπροστά με το δίκυκλο, και οι 1<sup class="_superscript _idGenCharOverride-1">ος</sup>, 3<sup class="_superscript _idGenCharOverride-1">ος</sup> και 4<sup class="_superscript _idGenCharOverride-1">η</sup> των κατηγορουμένων να τον ακολουθούν με αυτοκίνητο, επικοινωνώντας μαζί του με ενδοσυνεννόηση. Κατά την εξέταση, η τέταρτη κατηγορουμένη του έδωσε εντολή να στρίψει αριστερά σε οδό που αυτό απαγορευόταν. Ο Λ. έστριψε, αλλά πριν την είσοδό του στον μονόδρομο κατάλαβε το λάθος του και συνέχισε ευθεία. Εκεί ολοκληρώθηκε η εξέταση, θεωρούμενη επιτυχής, αφού ο Λ. δεν εισήλθε αντίθετα στον μονόδρομο, και η τέταρτη κατηγορουμένη αποχώρησε για να πάρει το αυτοκίνητό της από το πάρκινγκ. Ακολούθως, ο Λ. ενημερώθηκε από τον πρώτο κατηγορούμενο ότι πέρασε τις εξετάσεις, οπότε και έλαβε χώρα η αστυνομική επιχείρηση σύλληψης των κατηγορουμένων. Σε έλεγχο που έγινε στους κατηγορουμένους ανευρέθηκαν στον πρώτο κατηγορούμενο 110 ευρώ, στον δεύτερο κατηγορούμενο 3.290 ευρώ, ανάμεσα στα οποία και τα τέσσερα προσημειωμένα χαρτονομίσματα των 50 ευρώ το καθένα, και στον τρίτο κατηγορούμενο το ποσό των 2.455 ευρώ, ενώ στην τέταρτη κατηγορουμένη δεν ανευρέθηκε κάτι. Να σημειωθεί ότι σε ερωτήσεις του Δικαστηρίου, στους μάρτυρες, Λ. και Π., για το πότε και εάν δόθηκε τελικά το οφειλόμενο ποσό των 115 ευρώ, δεν υπήρξε σαφής απάντηση, ενώ ο αστυνομικός μάρτυρας Μ. κατέθεσε ότι δεν βρέθηκε το ποσό των 115 ευρώ, ούτε είδε τον Λ. να δίνει δύο φορές χρήματα στον πρώτο κατηγορούμενο, ενώ και από τις εκθέσεις κατάσχεσης χρημάτων δεν προκύπτει ότι ανάμεσα στα κατασχεθέντα χρηματικά ποσά που βρέθηκαν στους τρεις πρώτους κατηγορουμένους περιλαμβάνονταν και το ποσό αυτό, το οποίο είχε αναφέρει ο Α.Λ. ότι θα έδινε και αυτό στον πρώτο κατηγορούμενο. Περαιτέρω, ο μάρτυρας Ξ.Ρ., κατηγορηματικά κατέθεσε ότι το ποσό των 200 ευρώ που δόθηκε αφορούσε οφειλή του Α.Λ. στη σχολή, για το οποίο το πρωί της ίδιας ημέρας εκδόθηκε η σχετική απόδειξη από τη σχολή του γιου του, που αναγνώστηκε στο ακροατήριο, και το οποίο κατόπιν δικής του εντολής ο πρώτος κατηγορούμενος έδωσε στον δεύτερο κατηγορούμενο, επίσης ιδιοκτήτη σχολής οδηγών, σε εξόφληση δικής του οφειλής. Ενόψει της κατάθεσης αυτής, σε συνδυασμό με τις αόριστες καταθέσεις των μαρτύρων Λ. και Π., από τις οποίες δεν προκύπτει πέραν πάσης αμφιβολίας αφενός μεν ότι το ποσό των 200 ευρώ ζητήθηκε από τον πρώτο κατηγορούμενο για να δοθεί σε κάποιον και σε ποιον από τους 3° και 4<sup class="_superscript _idGenCharOverride-1">η</sup> των υπαλλήλων, ώστε αυτοί να αγνοήσουν τυχόν λάθη του καταγγέλλοντος και τελικά να τον περάσουν στην πρακτική εξέταση, και με δεδομένο ότι το ποσό αυτό δεν ανευρέθηκε στα χέρια κανενός υπαλλήλου, το Δικαστήριο δεν πείστηκε περί της ενοχής των κατηγορουμένων για τα αποδιδόμενα σε αυτούς αδικήματα της δωροδοκίας και δωροληψίας υπαλλήλου, αφού δεν αποδεικνύονται τα απαιτούμενα για τη στοιχειοθέτηση της αντικειμενικής υπόστασης αυτών στοιχεία όπως τούτα αναφέρονται στην προηγούμενη νομική σκέψη, σημειουμένου και του ότι αφενός μεν και κατά τον καταγγέλλοντα ο ίδιος δεν έκανε κάποιο λάθος και ορθώς δεν κόπηκε στις εξετάσεις, αφετέρου δε το δίπλωμα δεν του αφαιρέθηκε τελικά ως αποτέλεσμα δωροδοκίας υπαλλήλων. Και όλα αυτά σε συνδυασμό με το ότι η επιλογή των εξεταστών γίνεται ηλεκτρονικά λίγο χρόνο πριν τις εξετάσεις, ώστε σε περίπτωση που ήθελε διερευνηθεί η τέλεση από τον πρώτο κατηγορούμενο του αδικήματος της δωροδοκίας με την υπόσχεση παροχής ωφελημάτων τότε αυτή αφορά αόριστα πρόσωπα υπαλλήλων, μερικών ή όλων, της Διεύθυνσης Μεταφορών και Συγκοινωνιών, που όμως δεν αρκεί εν προκειμένω για τη στοιχειοθέτηση έστω του αδικήματος αυτού εκ μέρους του πρώτου κατηγορουμένου. Κατόπιν τούτων, και αφού οι αμφιβολίες είναι υπέρ των κατηγορουμένων, πρέπει οι τελευταίοι να κηρυχθούν αθώοι της αποδιδόμενης σε καθέναν πράξης.</p>
			<p class="ArticleNomologia_dikaiotiko"><b class="_bold">ΠΛΗΜΜΕΛΕΙΟΔΙΚΕΙΟ ΛΑΜΙΑΣ</b></p>
			<p class="ArticleNomologia_NumberAndDate"><b class="_bold">Αριθμ. 49/2021</b></p>
			<p class="ArticleNomologia_Composition_IDS">Δικαστές <b class="_bold">Μαρία Γάκη,</b> Πρόεδρος, <b class="_bold">Ελένη Μπέτα, Ελένη Πυργάκη,</b> Εισαγγελεύς <b class="_bold">Μαρία Ντόγα,</b> Εισαγγελική Πάρεδρος</p>
			<p class="ArticleNomologia_SummaryText"><b class="_bold">Υπεξαίρεση ασφαλίστρων ιδιαίτερα μεγάλης αξίας από ασφαλιστικό πράκτορα. Διαχρονικό δίκαιο. Οριστική παύση της ποινικής δίωξης λόγω παραγραφής:</b> Σύμφωνα με την διάταξη του άρ. 2 παρ. 1 νΠΚ δεν αποκλείεται σε συγκεκριμένη περίπτωση να εφαρμοσθεί εν μέρει ο προηγούμενος νόμος και εν μέρει ο νεότερος νόμος, με επιλογή των ευμενέστερων διατάξεων καθενός από αυτούς. – Εάν από την σύγκριση των διατάξεων προκύψει ότι ο κατηγορούμενος επιβαρύνεται το ίδιο από όλους τους νόμους, εφαρμοστέος είναι ο νόμος που ίσχυε κατά τον χρόνο τέλεσης της πράξης, διαφορετικά ο νεότερος επιεικέστερος. – Στοιχεία αντικειμενικής και υποκειμενικής υποστάσεως της υπεξαίρεσης υπό τον πΠΚ. – Ποιος είναι ο χρόνος τελέσεως της υπεξαίρεσης ως στιγμιαίου εγκλήματος. – Η βούληση παράνομης ενσωμάτωσης στην περιουσία του υπαιτίου εκδηλώνεται με την κατακράτηση του ξένου πράγματος ή την άρνηση της απόδοσης αυτού στον κύριο. – Η καθυστέρηση απόδοσης ή η σιωπή του κατόχου σε πρόσκληση του κυρίου προς απόδοση του πράγματος δεν συνιστούν καθεαυτές εκδηλώσεις βούλησης ιδιοποίησης, αλλά θα πρέπει από τον τρόπο απάντησης-αντίδρασης του κατόχου στην πρόσκληση του κυρίου για επιστροφή του πράγματος να δημιουργηθεί κατάσταση οριστικής απώλειας της επαφής του κυρίου με το πράγμα, την οποία πρέπει αυτός να αντιληφθεί. – Για ποιον λόγο η όχληση και η άρνηση του κατόχου να αποδώσει το πράγμα δεν είναι πάντοτε απαραίτητη για την θεμελίωση της παράνομης ιδιοποίησης. – Εφόσον στις περιοριστικά αναφερόμενες ιδιότητες του άρ. 375 παρ. 2 πΠΚ δεν περιλαμβάνεται και εκείνη του θεματοφύλακα, ο δράστης που κατέχει το πράγμα δυνάμει συμβάσεως παρακαταθήκης δεν διαπράττει κακουργηματική υπεξαίρεση· αν, όμως, η φύλαξη και απόδοση των πραγμάτων συνιστά υποχρέωση που απορρέει από σύμβαση εντολής και γίνεται προς εκτέλεσή της, ο κάτοχος δεν παύει να φέρει την ιδιότητα του εντολοδόχου, αφού η σύμβαση παρακαταθήκης είναι παρακολουθηματική έναντι της σύμβασης εντολής ως αναγκαία συνέπειά της. – Ο εντολοδόχος δεν έχει κυριότητα επί των χρημάτων τα οποία αποκτά από την εκτέλεση της εντολής, γι’ αυτό σε περίπτωση μη απόδοσης και παράνομης ιδιοποίησης όσων απέκτησε διαπράττει υπεξαίρεση. – Για ποιον λόγο δεν αρκεί η διαπίστωση ότι συντρέχει η ιδιαίτερη ιδιότητα στο πρόσωπο του δράστη, αλλά απαιτείται και η διαπίστωση της “εμπίστευσης” του πράγματος σε αυτόν για την στοιχειοθέτηση της κακουργηματικής υπεξαίρεσης υπό τον πΠΚ· σκοπός της διάταξης. – Έννοια “εμπιστευμένου πράγματος” και “εμπίστευσης”. – Η σύμβαση εντολής θα πρέπει να συνάπτεται μεταξύ του παθόντος ως εντολέα και του δράστη ως εντολοδόχου. – Κακουργηματική υπεξαίρεση υπό τον πΠΚ συνιστά και η περίπτωση του ασφαλιστικού πράκτορα που παρακρατεί ασφάλιστρα ιδιαιτέρως μεγάλης αξίας, τα οποία εισπράττει για λογαριασμό της ασφαλιστικής εταιρείας δυνάμει συμβάσεως πρακτορείας και έχει υποχρέωση να αποδώσει σε αυτήν μετά από την αφαίρεση της προμήθειάς του. – Έννοια “αξίας του πράγματος”. – Πώς προσδιορίζεται η αξία του υπεξαιρεθέντος πράγματος σε χρήματα. – Ο προσδιορισμός αποτελεί ζήτημα πραγματικό. – Μέτρο κρίσεως της “ιδιαίτερα μεγάλης αξίας”. – Η διάταξη του άρ. 375 παρ. 1 εδ. β΄-α΄ νΠΚ είναι ευμενέστερη έναντι της αντίστοιχης του άρ. 375 παρ. 2 πΠΚ, καθόσον η υπεξαίρεση αντικειμένου ιδιαίτερα μεγάλης αξίας από πρόσωπο που του έχουν εμπιστευθεί το πράγμα λόγω ανάγκης ή συνδρομής των αναφερομένων στον νόμο ιδιοτήτων τιμωρείται σε βαθμό κακουργήματος μόνον όταν η ως άνω αξία υπερβαίνει το ποσό των 120.000 ευρώ. – Έναρξη του χρόνου παραγραφής επί πλημμελημάτων και συνέπειες από την συμπλήρωσή του. – Πότε αναστέλλεται η παραγραφή κατ’ άρ. 113 παρ. 1 ΠΚ. – Παύει οριστικά η ποινική δίωξη για κακουργηματική υπεξαίρεση ασφαλίστρων ιδιαίτερα μεγάλης αξίας (36.835,18 ευρώ) από ασφαλιστικό πράκτορα (εντολοδόχο), αφού η ως άνω πράξη κατ’ επιτρεπτή μεταβολή της κατηγορίας σε υπεξαίρεση του άρ. 375 παρ. 1 εδ. β΄ νΠΚ έχει παραγραφεί.</p>
			<p class="_body_text"><i class="_italics">Με το ως άνω βούλευμα έγινε δεκτή η πρόταση της Εισαγγελικής Παρέδρου </i><span class="_bold_italic">Μαρίας Ντόγα,</span><i class="_italics"> η οποία έχει, κατά το ενδιαφέρον μέρος της, ως εξής:</i></p>
			<p class="_body_text">[…] Κατά τη διάταξη του άρ. 2 παρ. 1 ΠΚ ως ισχύει μετά την κύρωσή του με το Ν. 4619/2019, ορίζεται ότι «αν από την τέλεση της πράξης ως την αμετάκλητη εκδίκαση της ίσχυσαν περισσότερες διατάξεις νόμων, εφαρμόζεται αυτή που στη συγκεκριμένη περίπτωση οδηγεί στην ευμενέστερη μεταχείριση του κατηγορουμένου». Από την ανωτέρω διάταξη συνάγεται ότι αυτό που ενδιαφέρει δεν είναι αν ο νόμος στο σύνολο του είναι επιεικέστερος για τον κατηγορούμενο, αλλά αν περιέχει διατάξεις που είναι επιεικέστερες γι’ αυτόν και δεν αποκλείεται στη συγκεκριμένη περίπτωση να εφαρμοσθεί εν μέρει ο προηγούμενος νόμος και εν μέρει ο νεότερος νόμος, με επιλογή των ευμενέστερων διατάξεων καθενός από αυτούς, με αποτέλεσμα να εφαρμόζεται αφενός ένας νόμος ως προς τα στοιχεία που συγκροτούν την αντικειμενική και υποκειμενική υπόσταση του εγκλήματος και αφετέρου άλλος νόμος ως προς την απειλούμενη ποινή. Προς τούτο γίνεται σύγκριση των περισσοτέρων αυτών διατάξεων στο σύνολο των προϋποθέσεων που προβλέπονται από καθεμιά απ’ αυτές. Εάν από τη σύγκριση προκύψει ότι ο κατηγορούμενος, όπως κατηγορείται, επιβαρύνεται το ίδιο απ’ όλους τους νόμους, τότε εφαρμοστέος είναι ο νόμος που ίσχυσε κατά το χρόνο τέλεσης της πράξης, διαφορετικά ο νεότερος επιεικέστερος (βλ. ΑΠ 1489/2019, www.areiospagos.gr, ΑΠ 1458/2019, www.areiospagos.gr, ΑΠ 27/2018 ΤΝΠ Νόμος).</p>
			<p class="_body_text">Περαιτέρω, με τη διάταξη του άρ. 375 ως ίσχυε προ της καταργήσεώς της με το άρ. 461 ΠΚ που κυρώθηκε με το Ν. 4619/2019 προβλέπονταν τα εξής: «1. Όποιος ιδιοποιείται παρανόμως ξένο (ολικά ή εν μέρει) κινητό πράγμα που περιήλθε στην κατοχή του με οποιονδήποτε τρόπο, τιμωρείται με φυλάκιση μέχρι δύο ετών και, αν το αντικείμενο της υπεξαίρεσης είναι ιδιαίτερα μεγάλης αξίας, με φυλάκιση τουλάχιστον ενός έτους. Αν η συνολική αξία υπερβαίνει το ποσό των εκατό είκοσι χιλιάδων (120.000) ευρώ, ο υπαίτιος τιμωρείται με κάθειρξη μέχρι δέκα ετών. 2. Αν πρόκειται για αντικείμενο ιδιαίτερα μεγάλης αξίας που το έχουν εμπιστευθεί στον υπαίτιο λόγω ανάγκης ή λόγω της ιδιότητάς του ως εντολοδόχου, επιτρόπου ή κηδεμόνα του παθόντος ή ως μεσεγγυούχου ή διαχειριστή ξένης περιουσίας, ο υπαίτιος τιμωρείται με κάθειρξη μέχρι δέκα ετών. Αν το συνολικό αντικείμενο της πράξης του προηγούμενο εδαφίου υπερβαίνει σε ποσό τις εκατόν είκοσι χιλιάδες (120.000) ευρώ, τούτο συνιστά επιβαρυντική περίπτωση. 3. Με το ξένο πράγμα εξομοιώνεται και: α) το τίμημα που έλαβε ο υπαίτιος για κινητό πράγμα που του το είχαν εμπιστευθεί για να το πουλήσει, καθώς και β) το κινητό πράγμα που απέκτησε ο υπαίτιος με χρήματα ή με άλλο πράγμα που του το είχαν εμπιστευθεί για να αγοράσει ή να ανταλλάξει αντίστοιχα το πράγμα που απέκτησε».</p>
			<p class="_body_text">Από την ανωτέρω διάταξη προκύπτει ότι για τη στοιχειοθέτηση του εγκλήματος της υπεξαίρεσης, απαιτείται: α) το υλικό αντικείμενο του εγκλήματος, που είναι κινητό πράγμα, να είναι ολικά ή εν μέρει ξένο, με την έννοια ότι αυτό βρίσκεται σε ξένη, σε σχέση με τον δράστη, κυριότητα, όπως αυτή διαπλάσσεται στον Αστικό Κώδικα. Τέτοια περίπτωση ξένου κινητού πράγματος αποτελούν και τα χρήματα, που εισπράττει κάποιος για λογαριασμό άλλου, β) Η κατοχή του πράγματος αυτού, κατά το χρόνο που τελέσθηκε η αξιόποινη πράξη, να έχει περιέλθει με οποιονδήποτε τρόπο στον δράστη, γ) Παράνομη ιδιοποίηση του πράγματος από τον δράστη, η οποία συντρέχει όταν αυτή γίνεται χωρίς τη συναίνεση του ιδιοκτήτη ή δίχως άλλη νόμιμη αιτία. Υποκειμενικά απαιτείται δόλια προαίρεση του δράστη που εκδηλώνεται με οποιαδήποτε ενέργεια, η οποία εμφανίζει εξωτερίκευση της θελήσεώς του να ενσωματώσει το πράγμα, χωρίς νόμιμο δικαιολογητικό λόγο, στη δική του περιουσία. Έτσι, χρόνος τελέσεως της υπεξαιρέσεως (η οποία είναι έγκλημα στιγμιαίο) θεωρείται, σύμφωνα με το άρ. 17 του ΠΚ, ο χρόνος κατά τον οποίο ο υπαίτιος εκδήλωσε την πρόθεσή του για παράνομη ιδιοποίηση του ξένου πράγματος και ενσωματώσεώς του στην περιουσία του (ΑΠ 161/2020, www.areiospagos.gr, ΑΠ 69/2017 ΤΝΠ Νόμος και ΑΠ 24/2010 ΤΝΠ Νόμος).</p>
			<p class="_body_text">Η ως άνω θέληση παράνομης ενσωμάτωσης, εκδηλώνεται και με την κατακράτηση ή άρνηση αποδόσεως του ξένου πράγματος στον ιδιοκτήτη (ΑΠ 732/1994, ΠοινΧρ ΜΔ΄, <i class="_italics">767, Χρίστος Χ. Μυλωνόπουλος,</i> Ποινικό Δίκαιο, Ειδικό Μέρος, Τα εγκλήματα κατά της ιδιοκτησίας και της περιουσίας [άρθρα 372-406 ΠΚ], Δίκαιο και Οικονομία, Π.Ν. Σάκκουλας, Αθήνα 2001, σ. 214). Η καθυστέρηση απόδοσης του πράγματος καθ’ εαυτή μπορεί να οφείλεται σε αμέλεια, λησμοσύνη κ.λπ., εκτός εάν υπάρχουν και άλλες εξωτερικά αναγνωρίσιμες περιστάσεις π.χ. άρνηση ότι έχει το πράγμα, όχληση, ότι αυτό που έχει είναι δικό του κ.λπ., με τις οποίες εκδηλώνεται βούληση ιδιοποίησης. Η σιωπή του κατόχου σε όχληση του κυρίου προς απόδοση του πράγματος, παρά την υπάρχουσα συμβατική υποχρέωση προς τούτο, δεν συνιστά χωρίς άλλο ιδιοποίηση. Πρέπει να δημιουργηθεί κατάσταση απώλειας της επαφής του κυρίου με το πράγμα με κάποια οριστικότητα, την οποία και πρέπει ο κύριος να αντιληφθεί. Κάτι τέτοιο θα συμβεί όταν ο κύριος πιστέψει ότι ο «κάτοχος» έχει πάψει να έχει στην κατοχή του το πράγμα ή ότι, καίτοι το έχει, είναι οριστικά αποφασισμένος να μην το επιστρέψει. Έτσι, το πότε συμβαίνουν τα παραπάνω εξαρτάται από τον τρόπο αντίδρασης-απάντησης του κατόχου στην πρόσκληση του κυρίου προς επιστροφή του πράγματος, την οποία (αντίδραση-απάντηση) πρέπει να πληροφορηθεί ο κύριος και από την οποία (γνώση) εξαρτάται το τετελεσμένο του εγκλήματος, το οποίο δεν εξαντλείται εδώ στην παράνομη ιδιοποίηση αλλά και σ’ ένα αποτέλεσμα που έγκειται στην περιέλευση της δήλωσης του κατόχου σε γνώση του κυρίου (βλ. <i class="_italics">Αθανάσιο Κ. Κονταξή,</i> Ποινικός Κώδικας, τόμος Β΄, έκδοση Γ΄, 2000, σ. 3311-3312, με παραπομπές σε ΑΠ 472/1992, <i class="_italics">Σπινέλλη,</i> σ. 89 και <i class="_italics">Μανωλεδάκη</i> [1982], σ. 1775). Ωστόσο, για την στοιχειοθέτηση της παράνομης ιδιοποιήσεως δεν είναι πάντα απαραίτητο να οχληθεί ο δράστης και να αρνηθεί την απόδοση του πράγματος, αλλά αρκεί οποιαδήποτε ενέργειά του, ο δε χρόνος τελέσεως του εγκλήματος, είναι εκείνος κατά τον οποίο καταδηλώνει ο δράστης τη θέλησή του αυτή. Η ερμηνευτική αυτή εκδοχή ότι για την θεμελίωση της ιδιοποιήσεως δεν είναι απαραίτητο να οχληθεί ο δράστης και να αρνηθεί την απόδοση, ενισχύεται και από το γεγονός ότι ο ΠΚ δεν έχει περιλάβει την αντίστοιχη διάταξη του άρ. 386 του Π.Ν., ο οποίος στις ενδεικτικώς αναφερόμενες περιπτώσεις πότε υπάρχει σκοπός της ιδιοποιήσεως απαριθμούσε και αυτή που ο δράστης αρνείται στον έχοντα το δικαίωμα προς απαίτηση ότι διακατέχει ή φυλάττει το πράγμα, και τούτο κατά την αιτιολογική έκθεση του 1933, για να είναι ελεύθερος ο δικαστής να εκτιμήσει στη συγκεκριμένη περίπτωση αν από την εξωτερική συμπεριφορά του δράστη καταδηλώνεται η θέλησή του να ενσωματωθεί το πράγμα στην περιουσία του (βλ. <i class="_italics">Αθανάσιο Κ. Κονταξή,</i> Ποινικός Κώδικας, τόμος Β΄, έκδοση Γ΄, 2000, σ. 3312, με παραπομπή σε ΑΠ 186/1990).</p>
			<p class="_body_text">Έτι περαιτέρω, σύμφωνα με τη διάταξη του άρ. 375 παρ. 2 εδ. α΄ – 1 ΠΚ, ως ίσχυε προ της καταργήσεώς του με το άρ. 461 ΠΚ, που κυρώθηκε με το Ν. 4619/2019, το προαναφερόμενο έγκλημα προσελάμβανε κακουργηματικό χαρακτήρα, εκτός των άλλων και αν το αντικείμενο της υπεξαίρεσης ήταν ιδιαίτερα μεγάλης αξίας και το είχαν εμπιστευθεί στον υπαίτιο λόγω ανάγκης ή λόγω μίας από τις περιοριστικά αναφερόμενες στην παρ. 2 του άρ. 375 ΠΚ, ιδιότητες του δράστη, μεταξύ των οποίων περιλαμβανόταν και η ιδιότητα του εντολοδόχου. […] Στις ως άνω όμως περιοριστικά αναφερόμενες περιπτώσεις του άρ. 375 παρ. 2 του ΠΚ δεν περιλαμβάνεται και εκείνη της ιδιότητας του θεματοφύλακα και επομένως ο δράστης που ιδιοποιείται παρανόμως το πράγμα που περιήλθε στην κατοχή του με σύμβαση παρακαταθήκης, δηλαδή το κατέχει ως θεματοφύλαξ, δεν διαπράττει κακουργηματική υπεξαίρεση. Όταν όμως, κατά τη σύμβαση, τα χρήματα που εισπράττει σε εκτέλεση της εντολής για πώληση αντικειμένων για λογαριασμό του εντολέως, τα κρατεί και τα φυλάσσει ο εντολοδόχος, δυνάμει σύμβασης παρακαταθήκης, προκειμένου, μετά την αφαίρεση ορισμένου ποσού προμήθειάς του, να αποδώσει το υπόλοιπο στον εντολέα, η τελευταία αυτή σύμβαση έχει παρακολουθηματικό χαρακτήρα έναντι της κυρίας με το ανωτέρω περιεχόμενο συμβάσεως της εντολής, αφού η υποχρέωση για φύλαξη και απόδοση των εισπραττομένων χρημάτων είναι αναγκαία συνέπεια της σύμβασης εντολής, η δε πρόσθετη αυτή ευθύνη του εντολοδόχου, κατά το χρόνο που έχει στην κατοχή του τα χρήματα που εισέπραξε για λογαριασμό του εντολέα, δεν αναιρεί την ιδιότητα αυτού ως εντολοδόχου ως προς την είσπραξη για λογαριασμό του εντολέα και την απόδοση σ’ αυτόν του χρηματικού ποσού, αφού τέτοια υποχρέωση ως θεματοφύλακα μπορεί να συμφωνηθεί επιπρόσθετα επί κοινής εντολής ως μέρος της κύριας υποχρέωσης του εντολοδόχου (βλ. ΑΠ 24/2010 ΤΝΠ Νόμος).</p>
			<p class="_body_text">Εξ άλλου, από τη διάταξη του άρ. 719 ΑΚ προκύπτει ότι ο εντολοδόχος έχει υποχρέωση να αποδώσει στον εντολέα κάθε τι που έλαβε για την εκτέλεση της εντολής ή απέκτησε από την εκτέλεση της εντολής. Ο εντολοδόχος δεν έχει κυριότητα επί των χρημάτων τα οποία αποκτά από την εκτέλεση της εντολής, είτε αυτά αποκτώνται με μετρητά, είτε με επιταγές ή συναλλαγματικές, είτε με κατάθεση σε προσωπικό τραπεζικό λογαριασμό του. Γι’ αυτό σε περίπτωση μη απόδοσης στον εντολέα και παράνομης ιδιοποίησης όσων απέκτησε από την εκτέλεση της εντολής διαπράττει το αδίκημα της υπεξαίρεσης του άρ. 375 ΠΚ (ΑΠ 828/2012 ΤΝΠ Νόμος και ΑΠ 24/2010 ΤΝΠ Νόμος).</p>
			<p class="_body_text">Για τη στοιχειοθέτηση όμως της κακουργηματικής υπεξαίρεσης, που προβλέπεται από τη διάταξη του άρ. 375 παρ. 2 εδ. α΄– 1 ΠΚ, ως ίσχυε προ της καταργήσεώς του με το άρ. 461 ΠΚ, που κυρώθηκε με το Ν. 4619/2019, δεν αρκεί να διαπιστωθεί ότι στο πρόσωπο του δράστη συντρέχει η αναφερόμενη στο νόμο ιδιότητα (εντολοδόχος, διαχειριστής κ.τ.λ.), αλλά πρέπει να διαπιστώνεται στην συγκεκριμένη περίπτωση και αν υπήρξε εμπίστευση του πράγματος στο δράστη, χωρίς να ενδιαφέρει με ποιες διατάξεις και δικαίωμα του ιδιωτικού δικαίου ευθύνεται ο υπαίτιος για το εμπιστευθέν σ’ αυτόν πράγμα, δηλαδή αν ευθύνεται για την απόδοση του πράγματος ως εντολοδόχος (άρ. 713, 714 ΑΚ) ή ως θεματοφύλακας (άρ. 823 ΑΚ). Υπό την αντίθετη εκδοχή (αν δηλαδή ήθελε υποτεθεί ότι η αναγραφόμενη στο νόμο ιδιότητα του εντολοδόχου κ.τ.λ., ενέχει και εμπίστευση), δεν εξηγείται γιατί ο νόμος την αξιώνει ρητά. Σκοπός δε της διατάξεως είναι να τιμωρήσει βαρύτερα την καταχρηστική αντιπροσωπευτική πράξη του δράστη (ΑΠ 1935/2010 ΠοινΧρ 2011, 732).</p>
			<p class="_body_text">Εμπιστευμένο στον εντολοδόχο θεωρείται το πράγμα, όταν με τη θέληση του δικαιούχου παραδόθηκε στην κατοχή εκείνου (εντολοδόχου), υποχρεουμένου να το αποδώσει αυτούσιο ή να το χρησιμοποιήσει προς ορισμένο σκοπό (ΑΠ 464/2017 ΤΝΠ Νόμος), νοείται δηλαδή, ως εμπίστευση η παράδοση ή άφεση της κατοχής του πράγματος σε πρόσωπο που έχει τις προαναφερόμενες ιδιότητες, οι οποίες παρέχουν στον ιδιοκτήτη την προσδοκία ότι η κατοχή θα ασκηθεί για λογαριασμό του και ότι το πράγμα θα αποδοθεί σ’ αυτόν (ΑΠ 626/2017 ΤΝΠ Νόμος και ΑΠ 710/2016 ΤΝΠ Νόμος). Από τη διάταξη της παρ. 2 του άρ. 375 του προϊσχύοντος ΠΚ σαφώς συνάγεται ότι για την πραγμάτωση της κακουργηματικής μορφής της υπεξαίρεσης, στην περίπτωση που το ιδιαιτέρως μεγάλης αξίας αντικείμενο αυτής το έχουν εμπιστευθεί στον υπαίτιο λόγω της ιδιότητος αυτού ως εντολοδόχου, θα πρέπει η εντολή στον υπαίτιο να έχει δοθεί από τον παθόντα, θα πρέπει δηλαδή η σύμβαση της εντολής (άρ. 713 του ΑΚ) να συνάπτεται μεταξύ του παθόντος, ως εντολέα, και του δράστη, ως εντολοδόχου, που υποχρεούται να διεξαγάγει την υπόθεση που του ανέθεσε ο εντολέας-παθών (ΑΠ 1175/2013 ΝοΒ 2014, 371).</p>
			<p class="_body_text">Κακουργηματική δε υπεξαίρεση, κατά την έννοια της διάταξης του άρ. 375 παρ. 2 εδ. α΄ -1 ΠΚ, ως ίσχυε προ της καταργήσεώς του με το άρ. 461 ΠΚ, που κυρώθηκε με το Ν. 4619/2019, διαπράττει και ο ασφαλιστικός πράκτορας, όταν παρακρατεί και ιδιοποιείται τα ιδιαιτέρως μεγάλης αξίας ασφάλιστρα, που εισπράττει για λογαριασμό της ασφαλιστικής εταιρίας, στα πλαίσια συμβάσεως πρακτορείας, που έχει καταρτίσει με αυτήν, δυνάμει της οποίας ανέλαβε, έναντι αμοιβής (προμήθεια) να μεσολαβεί στη σύναψη ασφαλιστικών συμβάσεων μεταξύ της εταιρίας αυτής και τρίτων και να εισπράττει για λογαριασμό της ασφάλιστρα (βλ. ΑΠ 1520/2019, www.areiospagos.gr).</p>
			<p class="_body_text">Ο προσδιορισμός της αξίας του πράγματος που είναι αντικείμενο της υπεξαιρέσεως είναι αναγκαίος όταν αυτό χαρακτηρίζεται ιδιαιτέρως μεγάλης αξίας. Ο προσδιορισμός της αξίας του υπεξαιρεθέντος αποτελεί ζήτημα πραγματικό, αν είναι μεγάλης ή μικρής αξίας, ως αξία δε του πράγματος που είναι αντικείμενο της αξιοποίνου πράξεως εννοείται ο ποσοτικός προσδιορισμός της σε χρήματα. Ο προσδιορισμός γίνεται αντικειμενικώς με βάση την αξία του στις συναλλαγές ανάλογα με τις συνθήκες της αγοράς κατά το χρόνο τελέσεως του εγκλήματος και δεν λαμβάνεται υπόψη η από διαθέσεως αξία για τον παθόντα που έχει υποκειμενικό χαρακτήρα. Σχετικά με την αξία του αντικειμένου της πράξεως ως ιδιαίτερα μεγάλης, η αξία είναι σχετική αναλόγως των προσώπων, του τόπου και του χρόνου και ως αξία εννοείται, η πραγματική, αντικειμενική, αγοραία και όχι η από διαθέσεως. Τούτο, όμως, δεν σημαίνει δε ότι με την έννοια «ιδιαίτερα μεγάλης αξίας» ήθελε ο νομοθέτης σε κάθε περίπτωση προσδιορισμό από το δικαστήριο της αξίας του αντικειμένου εγκλήματος κατά της ιδιοκτησίας και κατά της περιουσίας γενικά με γνώμονα ότι το ίδιο αντικείμενο που αφαιρείται από παθόντα με μικρή ή μηδαμινή περιουσία να κρίνεται ως μεγάλης αξίας, ενώ αν αυτό αφαιρείται από πρόσωπο ευκατάστατο ή με μεγάλη περιουσία να κρίνεται ως μικρής αξίας, αλλά προκύπτει ότι η πραγματική βούληση του νομοθέτη, κατά τον προσδιορισμό της αξίας του αντικειμένου της υπεξαίρεσης, ήταν να γίνεται ο προσδιορισμός της κατά τα ανωτέρω αντικειμενικώς, ανάλογα με την αξία του πράγματος στις συναλλαγές εν όψει και του ότι η ταχύτητα μεταβολής των οικονομικών συνθηκών δεν καταλείπει περιθώρια για σταθερά όρια αξίας. Τέλος, για την αξία του αντικειμένου της υπεξαιρέσεως, κρίνει κυριαρχικώς το δικαστήριο της ουσίας, καθ’ όσον ο προσδιορισμός της αξίας ενός αντικειμένου ως μεγάλης ή μικρής είναι ζήτημα πραγματικό (βλ. ΑΠ 1520/2019, www.areiospagos.gr).</p>
			<p class="_body_text">Προσέτι, με τη διάταξη του άρ. 375 ΠΚ ως ισχύει πλέον, προβλέπονται τα εξής: «1. Όποιος ιδιοποιείται παράνομα ξένο (ολικά ή εν μέρει) κινητό πράγμα που περιήλθε στην κατοχή του με οποιονδήποτε τρόπο τιμωρείται με φυλάκιση έως δύο έτη ή χρηματική ποινή και αν το αντικείμενο είναι ιδιαίτερα μεγάλης αξίας, με φυλάκιση και χρηματική ποινή. Αν πρόκειται για αντικείμενο που το έχουν εμπιστευθεί στον υπαίτιο λόγω ανάγκης ή λόγω της ιδιότητας του ως εντολοδόχου, επιτρόπου ή κηδεμόνα του παθόντος ή ως μεσεγγυούχου ή διαχειριστή ξένης περιουσίας, ο υπαίτιος τιμωρείται με φυλάκιση τουλάχιστον ενός έτους και χρηματική ποινή. 2. Αν η αξία του αντικειμένου στην παράγραφο 1 υπερβαίνει συνολικά το ποσό των 120.000 ευρώ ο υπαίτιος τιμωρείται με κάθειρξη έως δέκα έτη και χρηματική ποινή. 3. Αν η υπεξαίρεση στρέφεται άμεσα κατά του νομικού προσώπου του ελληνικού δημοσίου, των νομικών προσώπων δημοσίου δικαίου ή των οργανισμών τοπικής αυτοδιοίκησης και η αξία του αντικειμένου της υπερβαίνει συνολικά το ποσό των 120.000 ευρώ, επιβάλλεται κάθειρξη τουλάχιστον δέκα ετών και χρηματική ποινή έως χίλιες ημερήσιες μονάδες, Η πράξη αυτή παραγράφεται μετά είκοσι έτη. 4. Με το ξένο πράγμα εξομοιώνεται και: α) το τίμημα που έλαβε ο υπαίτιος για κινητό πράγμα που του είχαν εμπιστευθεί για να το πουλήσει, καθώς και β) το κινητό πράγμα που απέκτησε ο υπαίτιος με χρήματα ή με άλλο πράγμα που του είχαν εμπιστευθεί για να αγοράσει ή να ανταλλάξει αντίστοιχα το πράγμα που απέκτησε».</p>
			<p class="_body_text">Από τη σύγκριση της προπαρατεθείσας διάταξης του άρ. 375 ΠΚ, ως πλέον ισχύει, με την αντίστοιχη διάταξη του άρ. 375 του προϊσχύοντος και ήδη καταργηθέντος ΠΚ, προκύπτει ότι η διάταξη του νέου ΠΚ είναι ευμενέστερη έναντι της προγενέστερης, καθ’ όσον η κακουργηματική μορφή της υπεξαίρεσης αντικειμένου ιδιαίτερα μεγάλης αξίας, που το έχουν εμπιστευθεί στον υπαίτιο λόγω ανάγκης ή λόγω της ιδιότητάς του ως εντολοδόχου, επιτρόπου ή κηδεμόνα του παθόντος ή ως μεσεγγυούχου ή διαχειριστή ξένης περιουσίας, που ενδιαφέρει εν προκειμένω, τιμωρείται πλέον με φυλάκιση τουλάχιστον ενός έτους και χρηματική ποινή (άρθ. 375 παρ. 1 εδ. β΄ - α΄ ΠΚ, ως ισχύει σε συνδ. με το άρ. 2 παρ. 1 ΠΚ), ήτοι σε βαθμό πλημμελήματος και μόνο όταν πληρούται το ποσοτικό κριτήριο, δηλαδή όταν η αξία του αντικειμένου της υπεξαίρεσης υπερβαίνει συνολικά το ποσό των 120.000 ευρώ, διαπλάθεται κακουργηματική μορφή υπεξαίρεσης, τιμωρούμενη με ποινή κάθειρξης έως δέκα έτη και χρηματική ποινή (βλ. ΑΠ 460/2020, www.areiospagos.gr, ΑΠ 1988/2019, www.areiospagos.gr, ΑΠ 1835/2019, www.areiospagos.gr, ΑΠ 1769/2019, www.areiospagos.gr).</p>
			<p class="_body_text">Τέλος, ως χρόνος παραγραφής των πλημμελημάτων καθορίζεται από το άρ. 111 ΠΚ η πενταετία, η προθεσμία της οποίας αρχίζει από την ημέρα που τελέσθηκε η αξιόποινη πράξη (άρ. 112 ΠΚ), χρόνος δε τέλεσης της πράξης από του οποίου αρχίζει η παραγραφή είναι ο χρόνος ενεργείας και όχι ο του αποτελέσματος (ΑΠ 132/1994 ΠοινΧρ ΜΔ΄, 343). Επομένως το αξιόποινο της διωκόμενης πράξης εξαλείφεται με την παραγραφή αν από τότε που τελέσθηκε μέχρι σήμερα πέρασε χρόνος πολύ μεγαλύτερος της πενταετίας, χωρίς εν τω μεταξύ να ανασταλεί ο χρόνος της παραγραφής, ο οποίος μόνο σε δύο, περιοριστικά στο νόμο (άρ. 113 παρ. 1 ΠΚ) αναφερόμενες περιπτώσεις αναστέλλεται, δηλαδή: α) όταν με διάταξη νόμου η ποινική δίωξη ή δεν μπορεί να αρχίσει ή δεν μπορεί να εξακολουθήσει και β) κατά τη διάρκεια της κυρίας διαδικασίας και μέχρι να καταστεί αμετάκλητη η καταδικαστική απόφαση, όχι όμως πέρα των τριών ετών (ΑΠ 1064/2000 ΠοινΧρ ΝΑ΄, 318, ΑΠ 480/1998 ΠοινΧρ ΜΗ΄, 1091, ΑΠ 1508/1995 ΠοινΧρ ΜΣΤ΄, 860, ΑΠ 1100/1994, ΠοινΧρ ΜΔ΄, 839, ΑΠ 789/1994,<i class="_italics"> </i>ΠοινΧρ ΜΔ΄, 779<i class="_italics">, </i>ΑΠ 1072/93, Υπερ. 1994, 61, ΑΠ 1745/1993 ΠοινΧρ ΜΔ΄, 160, <i class="_italics">Χωραφά,</i> Ποιν. Δίκαιον, 1964, παρ. 114, 365, <i class="_italics">Μπουρόπουλου,</i> Ερμ. ΠΚ, τ. Α΄, 1959, 301, <i class="_italics">Ζησιάδη,</i> Η ποινική παραγραφή, 1954, 124, <i class="_italics">Τούση-Γεωργίου,</i> Ποιν. Κώδικας, τ. Α΄, 1967, 336, αρ. 2). Όταν γίνει δεκτή η παραγραφή το συμβούλιο αποφαίνεται την οριστική παύση της ποινικής δίωξης, μη δυνάμενο να ερευνήσει την ουσία της κατηγορίας (<i class="_italics">Μπουρόπουλου,</i> ό.π., 292, <i class="_italics">Ζαγκαρόλα,</i> ΠοινΧρ ΙΓ΄, 582).</p>
			<p class="_body_text">Από την κύρια ανάκριση που διενεργήθηκε στην προκειμένη περίπτωση, καθώς και από την προηγηθείσα προκαταρκτική εξέταση και ειδικότερα από τα έγγραφα και τις κατ’ άρ. 31 παρ. 2 ΚΠΔ, ως ίσχυε προ της καταργήσεώς του με το άρ. 586 περ. α΄ ΚΠΔ, που κυρώθηκε με το Ν. 4620/2019, ανωμοτί εξηγήσεις του κατηγορουμένου, συνολικά εκτιμώμενα κατά την αρχή της ηθικής απόδειξης (άρ. 177 ΚΠΔ), προέκυψαν τα ακόλουθα πραγματικά περιστατικά:</p>
			<p class="_body_text">Μεταξύ της εγκαλούσας, ανώνυμης εταιρίας με την επωνυμία «[…] Ανώνυμη Ασφαλιστική Εταιρία» και της ετερόρρυθμης εταιρίας με την επωνυμία «[…] και ΣΙΑ Ε.Ε. – Πρακτορεία Ασφαλιστικών Εταιρειών» και το διακριτικό τίτλο «[…]», που εδρεύει στο […] Φθιώτιδας, της οποίας ομόρρυθμος εταίρος και νόμιμος εκπρόσωπος τυγχάνει ο κατηγορούμενος, […] του […], συνήφθη η από 20.6.2011 σύμβαση πρακτορεύσεως, δυνάμει της οποίας ο τελευταίος ανέλαβε, ως πράκτορας της εγκαλούσης, κατά τις διατάξεις του Ν. 1569/1985, του Π.Δ. 298/1986, σε συνδ. με το Π.Δ. 190/2006, την πρακτόρευση της σε όλους τους κλάδους ασφαλίσεων, στους οποίους δραστηριοποιούνταν η αφ’ ενός συμβαλλόμενη και το δικαίωμα διαμεσολάβησης στη σύναψη ασφαλιστικών συμβάσεων μεταξύ της ως άνω εταιρίας και τρίτων, έχοντας την υποχρέωση να εισπράττει τα ασφάλιστρα των ασφαλίσεων ζημιών και ακολούθως να τα αποδίδει στην παραπάνω εταιρία, αφαιρουμένων των αναλογουσών προμηθειών, τρεις (3) μήνες μετά το μήνα παραγωγής των ασφαλιστηρίων συμβολαίων.</p>
			<p class="_body_text">Ειδικότερα, σύμφωνα με το άρ. 6 παρ. 1, 2 και 3 («Είσπραξη και Απόδοση Ασφαλίστρων») της από 20.6.2011 σύμβασης πρακτορεύσεως ορίστηκαν τα εξής: «1. Ο Πράκτορας αναλαμβάνει την υποχρέωση να εισπράττει τα ασφάλιστρα των ασφαλίσεων ζημιών. Τα ασφάλιστρα, που εισπράττει ο Πράκτορας, θεωρούνται παρακαταθήκη και ευθύνεται ως θεματοφύλακας. 2. Ο Πράκτορας αποδίδει στην Εταιρία τα ασφάλιστρα, μείον τις αναλογούσες προμήθειες, τρεις (3) μήνες μετά το μήνα παραγωγής των ασφαλιστηρίων συμβολαίων. Εάν το παραπάνω ποσό (ασφάλιστρα μείον προμήθειες) δεν έχει καταβληθεί μέχρι το τέλος του μήνα κατά τον οποίο πρέπει να αποδοθεί, οι απαιτήσεις της Εταιρίας θεωρούνται ληξιπρόθεσμες και απαιτητές και υπολογίζεται ο νόμιμος τόκος υπερημερίας. 3. Ο Πράκτορας έχει υποχρέωση να αποστέλλει προς την Εταιρία για ακύρωση, μέσα σε δύο μήνες από την ημερομηνία παραλαβής τους, τα ασφαλιστήρια έγγραφα που δεν έχουν παραληφθεί από τους ασφαλιζομένους ή αυτά των οποίων δεν έχουν εισπραχθεί τα ασφάλιστρα, συνοδευόμενα από τις σχετικές αποδείξεις ασφαλίστρων και από επιστολή του Πράκτορα με την οποία βεβαιώνει τους λόγους της μη είσπραξης των ασφαλίστρων και τη μη αναγγελία ζημίας. Σε περίπτωση που ο Πράκτορας δεν αποστείλει τα πιο πάνω ασφαλιστήρια έγγραφα μέσα στην προθεσμία αυτή, και εφόσον του κοινοποιηθεί με δικαστικό επιμελητή σχετική όχληση από την Εταιρία για την απόδοση των ασφαλίστρων εφαρμόζεται η παράγραφος 2».</p>
			<p class="_body_text">Εν τούτοις, από τη διενεργηθείσα κύρια ανάκριση, αλλά και την προηγηθείσα προκαταρκτική εξέταση, προέκυψε ότι κατά τη διάρκεια της συνεργασίας των ως άνω συμβαλλομένων ο κατηγορούμενος, ως νόμιμος εκπρόσωπος της ετερόρρυθμης εταιρίας με την επωνυμία «[…] και ΣΙΑ Ε.Ε. – Πρακτορεία Ασφαλιστικών Εταιρειών», δεν απέδωσε, ως όφειλε, τα χρηματικά ποσά που είχε εισπράξει ως ασφάλιστρα, ενεργώντας για λογαριασμό της εγκαλούσης, από σύναψη ασφαλιστηρίων συμβολαίων, που είχαν καταρτιστεί από τις 20.6.2011 έως τις 30.11.2013, με αποτέλεσμα να προκύψει σε βάρος του χρεωστικό υπόλοιπο προς την εγκαλούσα, ποσού σαράντα εννέα χιλιάδων εξακοσίων εβδομήντα επτά ευρώ και ογδόντα οκτώ λεπτών (49.677,88 ευρώ).</p>
			<p class="_body_text">Εν συνεχεία, μεταξύ της εγκαλούσης και της ετερόρρυθμης εταιρίας με την επωνυμία «[…] και ΣΙΑ Ε.Ε. – Πρακτορεία Ασφαλιστικών Εταιρειών», νομίμως εκπροσωπούμενης από τον κατηγορούμενο, συνήφθη η από 26.3.2014 συμφωνία αναγνώρισης χρέους και ρύθμισης εξοφλήσεώς του, δυνάμει της οποίας συμφωνήθηκε η αποπληρωμή του ως άνω ποσού σε δώδεκα (12) ισόποσες μηνιαίες δόσεις, ύψους τεσσάρων χιλιάδων διακοσίων τριάντα εννέα ευρώ και δεκαεπτά λεπτών (4.239,17 ευρώ) εκάστη, αρχής γενομένης από την 31<sup class="_superscript _idGenCharOverride-1">η</sup>.10.2014.</p>
			<p class="_body_text">Πλην, όμως, ο κατηγορούμενος δεν τήρησε τα συμφωνηθέντα, καθώς δεν κατέβαλε εμπρόθεσμα τις άνω καθορισθείσες δόσεις και ως εκ τούτου η εγκαλούσα με την από 27.3.2015 εξώδικη καταγγελία συμβάσεως, διαμαρτυρία, πρόσκληση και δήλωση, που επιδόθηκε στον κατηγορούμενο στις 6.4.2015, αφ’ ενός μεν κατήγγειλε για σπουδαίο λόγο την από 20.6.2011 σύμβαση πρακτορεύσεως, αφ’ ετέρου δε κάλεσε τον κατηγορούμενο να εξοφλήσει αμέσως τις οφειλές του, ποσού τριάντα έξι χιλιάδων οκτακοσίων τριάντα πέντε ευρώ και δεκαοκτώ λεπτών (36.835,18 ευρώ), χωρίς, ωστόσο, ο κατηγορούμενος να καταβάλλει οιοδήποτε χρηματικό ποσό.</p>
			<p class="_body_text">Στο σημείο αυτό, πρέπει να αναφερθεί πως σύμφωνα και με τα εις την ως άνω μείζονα σκέψη αναφερόμενα, χρόνος τέλεσης της επίδικης πράξης είναι η 7.4.2015, ήτοι η επομένη της επιδόσεως στον κατηγορούμενο της από 27.3.2015 εξώδικης καταγγελίας συμβάσεως, διαμαρτυρίας, πρόσκλησης και δήλωσης, με την οποία εκλήθη αυτός να εξοφλήσει αμέσως τις οφειλές του προς την εγκαλούσα, ποσού τριάντα έξι χιλιάδων οκτακοσίων τριάντα πέντε ευρώ και δεκαοκτώ λεπτών (36.835,18 ευρώ), καθ’ όσον μέχρι τότε δεν είχε εκδηλωθεί με σαφήνεια η βούληση του κατηγορουμένου να μην καταβάλει το επίδικο ποσό στην εγκαλούσα και να το ενσωματώσει στην περιουσία του (βλ. σχετικά ΑΠ 24/2010 ΤΝΠ Νόμος). Επομένως, αφού ο κατηγορούμενος εκδήλωσε για πρώτη φορά, τη βούλησή του να ιδιοποιηθεί παράνομα το επίδικο ποσό στις 7.4.2015, αυτή η τελευταία ημερομηνία είναι, κατ’ ακριβέστερο προσδιορισμό του χρόνου τέλεσης και δεδομένου ότι στην προκειμένη περίπτωση η μεταβολή του χρόνου τέλεσης δεν επιδρά στην παραγραφή της πράξης (βλ. <i class="_italics">Μιχαήλ Μαργαρίτη,</i> Ποινικός Κώδικας Ερμηνεία-Εφαρμογή, 3<sup class="_superscript _idGenCharOverride-1">η</sup> έκδοση, Δίκαιο και Οικονομία, Π. Ν. Σάκκουλας, Αθήνα 2014, σ. 320, με αναφορές στη νομολογία) και ο χρόνος τέλεσης του αδικήματος και όχι η πάροδος τριών (3) μηνών από τη σύναψη εκάστου ασφαλιστηρίου συμβολαίου, του οποίου τα εισπραχθέντα ασφάλιστρα δεν αποδόθηκαν, για το λόγο δε αυτό άλλωστε η ποινική δίωξη ασκήθηκε για την πράξη της υπεξαιρέσεως αντικειμένου ιδιαίτερα μεγάλης αξίας, που το είχαν εμπιστευθεί στον υπαίτιο λόγω της ιδιότητάς του ως εντολοδόχου, τελεσθείσας άπαξ και όχι κατ’ εξακολούθηση (άρ. 98 παρ. 2 ΠΚ).</p>
			<p class="_body_text">Όσον αφορά την πράξη της υπεξαιρέσεως αντικειμένου ιδιαίτερα μεγάλης αξίας, που το έχουν εμπιστευθεί στον υπαίτιο λόγω της ιδιότητάς του ως εντολοδόχου (άρ. 375 παρ. 2 εδ. α΄ - 1 ΠΚ, ως ίσχυε προ της καταργήσεώς του με το άρ. 461 ΠΚ, που κυρώθηκε με το Ν. 4619/2019), με φερόμενο ως υπεξαιρεθέν το ποσό των τριάντα έξι χιλιάδων οκτακοσίων τριάντα πέντε ευρώ και δεκαοκτώ λεπτών (36.835,18 ευρώ), λεκτέον ότι σύμφωνα με τα προρρηθέντα και εφόσον το ποσό της υπεξαιρέσεως δεν υπερβαίνει τις 120.000 ευρώ, εφαρμοστέα ως ευμενέστερη, κατ’ άρ. 2 παρ. 1 ΠΚ, τυγχάνει η διάταξη του άρ. 375 παρ. 1 εδ. β΄-α΄ ΠΚ, ως πλέον ισχύει, και συνεπώς στην προκειμένη περίπτωση, συντρέχει νόμιμη περίπτωση επιτρεπτής βελτίωσης της κατηγορίας, κατ’ ορθότερο νομικό χαρακτηρισμό, από την πράξη της κακουργηματικής υπεξαίρεσης αντικειμένου ιδιαίτερα μεγάλης αξίας, που το έχουν εμπιστευθεί στον υπαίτιο λόγω της ιδιότητάς του ως εντολοδόχου (άρ. 375 παρ. 2 εδ. α΄ – 1 ΠΚ, ως ίσχυε προ της καταργήσεώς του με το άρ. 461 ΠΚ, που κυρώθηκε με το Ν. 4619/2019) σε πλημμεληματική υπεξαίρεση αντικειμένου ιδιαίτερα μεγάλης αξίας, που το έχουν εμπιστευθεί στον υπαίτιο λόγω της ιδιότητάς του ως εντολοδόχου (άρθ. 375 παρ. 1 εδ. β΄-α΄ ΠΚ, ως ισχύει σε συνδ. με το άρ. 2 παρ. 1 ΠΚ).</p>
			<p class="_body_text">Κατά συνέπεια, το αξιόποινο της εν λόγω πράξεως έχει εξαλειφθεί με την παραγραφή, καθώς από την τέλεση της πράξεως αυτής, ήτοι από τις 7.4.2015 μέχρι σήμερα, παρήλθε χρονικό διάστημα πλέον των πέντε (5) ετών, χωρίς να υφίσταται λόγος αναστολής κατ’ άρ. 113 ΠΚ.</p>
			<p class="_body_text">Επομένως, πρέπει, σύμφωνα με τις διατάξεις των άρ. 310 παρ. 1 περ. β΄ και 311 παρ. 1 ΚΠΔ, να παύσει οριστικά η ποινική δίωξη κατά του κατηγορουμένου για την πράξη της υπεξαίρεσης αντικειμένου ιδιαίτερα μεγάλης αξίας, που το έχουν εμπιστευθεί στον υπαίτιο λόγω της ιδιότητάς του ως εντολοδόχου (άρ. 375 παρ. 1 εδ. β΄-α΄ ΠΚ, ως ισχύει, σε συνδ. με το άρ. 2 παρ. 1 ΠΚ), που φέρεται ότι τέλεσε στο […] Φθιώτιδας, στις 7.4.2015.</p>
			<p class="_body_text">Τέλος, δεν είναι δυνατό να γίνει λόγος για επιβολή δικαστικών εξόδων, καθ’ όσον η υπόθεση δεν εξετάζεται κατ’ ουσία (άρ. 580 ΚΠΔ, ΑΠ 700/1981 ΠοινΧρ ΛΒ΄, 725, ΠλημΡεθ 118/2001 ΠοινΧρ ΝΒ΄, 738, ΠλημΠειρ 393/1992 ΠοινΧρ ΜΓ΄, 76, ΠλημΒόλου 128/1981 ΠοινΧρ ΛΒ΄, 184). […]</p>
			<h1 class="_rubrika_ArticleNomologia" lang="en-US"><span class="_idGenBNMarker-1">[_rubrika_ArticleNomologia]</span><b class="_bold">ΓΝΩΜΟΔΟΤΗΣΕΙΣ – ΔΙΑΤΑΞΕΙΣ – ΑΝΑΦΟΡΕΣ</b></h1>
			<p class="ArticleNomologia_tag"><b class="_bold">ΓΝΩΜΟΔΟΤΗΣΕΙΣ</b></p>
			<p class="ArticleNomologia_dikaiotiko"><b class="_bold">Εισαγγελίας Αρείου Πάγου</b></p>
			<p class="ArticleNomologia_NumberAndDate"><b class="_bold">Αριθμ. 8&#9;Αθήνα, 9.3.2021</b></p>
			<p class="ArticleNomologia_SummaryText"><b class="_bold">Χορήγηση αδειών στους κρατουμένους. Διαχρονικό δίκαιο:</b> Η θέσπιση της δυνατότητας χορήγησης άδειας εξόδου στους κρατουμένους κατά τα άρ. 54-58 του Ν. 2776/1999 συνιστά μέτρο που συμβάλλει στον εξανθρωπισμό των συνθηκών διαβίωσής τους και υπηρετεί τον στόχο της κοινωνικής επανένταξής τους, υπαγορεύεται δε από τους σχετικούς διεθνείς κανόνες και τις σύγχρονες προσεγγίσεις αντεγκληματικής και σωφρονιστικής πολιτικής. – Με το άρ. 1 παρ. 4 του Ν. 4760/2020 εξειδικεύθηκαν περαιτέρω οι απαιτούμενες τυπικές προϋποθέσεις χορήγησης των ως άνω αδειών σε σχέση με την προηγούμενη ρύθμιση του άρ. 55 παρ. 1 περ. 1 και 2 του Ν. 2776/1999 (αναπροσαρμογή των ελαχίστων ορίων πραγματικής έκτισης της ποινής, αναλόγως του είδους και της διάρκειας αυτής, και διεύρυνση της προϋπόθεσης της μη υπάρξεως ποινικών εκκρεμοτήτων με την ένταξη σε αυτήν και πλημμελημάτων με στοιχεία βίας ή απειλής βίας κατά προσώπων και πραγμάτων). – Σκοπός θεσπίσεως της νέας ρύθμισης. – Εφόσον δεν γίνεται διάκριση στην ίδια ή σε μεταβατική διάταξη του ως άνω νόμου, τα κριτήρια χορήγησης αδειών υπό το νέο νομοθετικό καθεστώς εφαρμόζονται και για τους κρατουμένους που ελάμβαναν άδειες υπό το προηγούμενο. – Η ανωτέρω ερμηνεία κρίνεται σύμφωνη με την αρχή της ισονομίας έναντι των σωφρονιστικών κανόνων. – Οι διατάξεις σωφρονιστικών ή άλλων ρυθμιστικού χαρακτήρα κανόνων δεν εμπίπτουν στην έννοια του “ουσιαστικού ποινικού νόμου” κατ’ άρ. 2 παρ. 1-2 ΠΚ προκειμένου να τύχουν αναδρομικής εφαρμογής.</p>
			<p class="_body_text">Επί του ως άνω ερωτήματος, το οποίο διατυπώνεται στο με αρ. πρωτ. 13542/18.12.2020 έγγραφο του Διευθυντή του Καταστήματος Κράτησης Χαλκίδας, σας γνωρίζουμε*, ότι η κατά το άρ. 25 παρ. 2 του Ν. 1756/1988 (Κώδικας Οργανισμού Δικαστηρίων και Κατάστασης Δικαστικών Λειτουργών), Γνώμη μας, είναι η ακόλουθη:</p>
			<p class="_body_text">Στα άρ. 54 έως και 58 του ισχύοντος Σωφρονιστικού Κώδικα (Ν. 2776/1999) προβλέπεται η δυνατότητα χορήγησης άδειας εξόδου στους κρατουμένους από το Κατάστημα Κράτησης, όταν συντρέχουν οι οριζόμενες στα άρθρα αυτά προϋποθέσεις. Η επιλογή αυτή υπαγορεύθηκε από τη σπουδαιότητα και την επίδραση των σχετικών με τη μεταχείριση των κρατουμένων διεθνών κανόνων και τις σύγχρονες προσεγγίσεις αντεγκληματικής και σωφρονιστικής πολιτικής, και παρά τις επικρίσεις που δικαιολογημένα κατά καιρούς έχουν διατυπωθεί, επ’ αφορμή ιδία περιπτώσεων κακής χρήσης της άδειας και εκμετάλλευσης του εν λόγω ευεργετήματος προς περαιτέρω κακοποιό δράση, δεν παύει διαχρονικά να συνιστά μέτρο που αφενός συμβάλλει στον εξανθρωπισμό των συνθηκών διαβίωσης των κρατουμένων, αφετέρου υπηρετεί το στόχο της κοινωνικής επανένταξης τούτων (Εισ. Έκθ. σ. 5, υπογραφόμενη από τον Πρόεδρο αυτής, καθηγητή <i class="_italics">Γιαν. Πανούση,</i> και Σύσταση Νο Ρ [82] 16 του Συμβουλίου της Ευρώπης με τίτλο: «Οι άδειες των κρατουμένων», σε <i class="_italics">Αλεξιάδη Σ.,</i> Κείμενα αντεγκληματικής πολιτικής [Ευρωπαϊκή αντεγκληματική πολιτική], έκδ. Δ΄, 2005, σ. 156 επ.).</p>
			<p class="_body_text">Σύμφωνα δε με τη διάταξη του άρ. 55 παρ. 1 περ. 1 και 2 του αυτού νομοθετήματος που ίσχυε μετά από αλλεπάλληλες νομοθετικές μεταβολές, μέχρι πρότινος, δηλ. μέχρι την αντικατάσταση και τροποποίησή του με το Ν. 4760/11.12.2020 «Ρυθμίσεις Σωφρονιστικής Νομοθεσίας, κ.λπ.» (ΦΕΚ 247 Α΄) και αφορούσε στις τυπικές καλούμενες προϋποθέσεις χορήγησης της τακτικής αδείας καταδίκων: «Οι τακτικές άδειες χορηγούνταν, εφόσον: 1. Ο κατάδικος έχει εκτίσει το ένα πέμπτο της ποινής του χωρίς ευεργετικό υπολογισμό ημερών ποινής λόγω εργασίας και η κράτηση έχει διαρκέσει τουλάχιστον τρεις μήνες. Σε περίπτωση έκτισης ποινής ισόβιας κάθειρξης, η κράτηση πρέπει να έχει διαρκέσει τουλάχιστον οκτώ έτη. Κατ’ εξαίρεση, σε αυτόν που καταδικάστηκε σε ποινή πρόσκαιρης κάθειρξης για παράβαση της παρ. 2 του άρθρου 380 του Ποινικού Κώδικα, τακτικές άδειες χορηγούνται εφ’ όσον έχει εκτίσει τα δύο πέμπτα της ποινής του, χωρίς ευεργετικό υπολογισμό ημερών ποινής λόγω εργασίας και η κράτηση έχει διαρκέσει τουλάχιστον δύο έτη. Αν στον κατάδικο έχουν επιβληθεί περισσότερες ποινές κατά της ελευθερίας και δεν έχει γίνει προσμέτρησή τους σε μια συνολική ποινή, κατά το άρθρο 94 του Ποινικού Κώδικα, για τον υπολογισμό της ποινής που έχει εκτιθεί κατά την έννοια της παρούσας διάταξης, λαμβάνεται υπόψη το άθροισμα των επί μέρους ποινών. 2. Δεν εκκρεμεί κατά του καταδίκου ποινική διαδικασία για αξιόποινη πράξη σε βαθμό κακουργήματος ή διαδικασία εκτέλεσης ευρωπαϊκού εντάλματος σύλληψης ή έκδοσης σε τρίτη χώρα».</p>
			<p class="_body_text">Ήδη, με ισχύον σήμερα νομοθετικό πλαίσιο (άρ. 1 παρ. 4 του προρρηθέντος νεαρού νόμου 4760/2020), το καθεστώς χορήγησης των εν λόγω αδειών αντικαταστάθηκε και διαμορφώθηκε, κατά το σκέλος τούτο, με περαιτέρω εξειδίκευση και συγκεκριμενοποίηση των απαιτούμενων τυπικών κριτηρίων και αναπροσαρμογή των ελαχίστων ορίων των ποσοστών πραγματικής έκτισης στερητικής της ελευθερίας ποινής, αναλόγως του είδους και της διάρκειας αυτής (περ. 1), και διεύρυνση της κατηγορίας αδικημάτων της δεύτερης τυπικής προϋπόθεσης (μη ύπαρξη ποινικών εκκρεμοτήτων), με ένταξη σ’ αυτή και πλημμεληματικού χαρακτήρα αξιόποινων πράξεων που ενέχουν εκδηλώσεις βίας ή απειλής βίας κατά προσώπων και πραγμάτων (περ. 2), ήτοι σοβαρής απαξίας ποινικά αδικήματα, καθώς: «έχουν παρατηρηθεί αυξανόμενα περιστατικά παραβίασης των όρων της άδειας» (Αιτ. Έκθ. άρ. 1), ο δε απώτερος στόχος του νομοθέτη, πέραν της επικαιροποίησης των διατάξεων για να ανταποκρίνονται στις διαρκώς μεταβαλλόμενες ανάγκες, μετά ιδία την ισχύ του νΠΚ, αποβλέπει κυρίως, στη διασφάλιση της εύρυθμης λειτουργίας των καταστημάτων κράτησης και την προάσπιση της δημόσιας ασφάλειας (Αιτ. Έκθ., ό.π.).</p>
			<p class="_body_text">Ειδικότερα, οι νεότερες ρυθμίσεις του άρ. 1 παρ. 4 του Ν. 4760/2020 έχουν ως ακολούθως ως προς τις ενδιαφέρουσες εν προκειμένω περιπτώσεις 1 και 2: «1. (1) Ο κατάδικος: α) εκτίει ποινή φυλάκισης μέχρι πέντε (5) έτη και έχει εκτίσει πραγματικά το ένα δέκατο (1/10) της ποινής του, β) εκτίει στερητική της ελευθερίας ποινή μέχρι δέκα (10) έτη και έχει εκτίσει πραγματικά το ένα πέμπτο (1/5) της ποινής του, γ) εκτίει στερητική της ελευθερίας ποινή άνω των δέκα (10) ετών και έχει εκτίσει πραγματικά τα τρία δέκατα (3/10) της ποινής του, δ) εκτίει ποινή ισόβιας κάθειρξης και έχει εκτίσει πραγματικά τουλάχιστον δέκα (10) έτη. Κατ’ εξαίρεση, σε αυτόν που καταδικάστηκε σε ποινή πρόσκαιρης κάθειρξης για παράβαση της παρ. 2 του άρθρου 380 του Ποινικού Κώδικα, τακτικές άδειες χορηγούνται εφόσον έχει εκτίσει πραγματικά τα δύο πέμπτα (2/5) της ποινής του και η κράτηση έχει διαρκέσει τουλάχιστον δύο (2) έτη. Αν στον κατάδικο έχουν επιβληθεί περισσότερες στερητικές της ελευθερίας ποινές και δεν έχει γίνει προσμέτρησή τους σε μία συνολική ποινή, κατά το άρθρο 94 του Ποινικού Κώδικα, για τον υπολογισμό της ποινής που εκτίεται κατά την έννοια της παρούσας διάταξης, λαμβάνεται υπόψη το άθροισμα των επί μέρους ποινών. (2) Δεν εκκρεμεί κατά του καταδίκου ποινική διαδικασία για αξιόποινη πράξη σε βαθμό πλημμελήματος που ενέχει πράξεις βίας ή απειλής βίας κατά προσώπων και πραγμάτων ή κακουργήματος ή διαδικασία εκτέλεσης ευρωπαϊκού εντάλματος σύλληψης ή έκδοσης σε τρίτη χώρα».</p>
			<p class="_body_text">Περαιτέρω, και σε σχέση με το τιθέμενο ερώτημα, ούτε στην ανωτέρω σαφή και μη εμφανίζουσα ερμηνευτικές δυσχέρειες διάταξη, αλλά ούτε και σε κάποια μεταβατική του αυτού νομοθετήματος, γίνεται διάκριση, ή άλλου είδους εξαίρεση από αυτή κρατουμένων-καταδίκων που ήδη ελάμβαναν άδειες με το παλαιό νομικό καθεστώς: «έχοντας εκτίσει το 1/5 ή τα οκτώ (8) έτη αντίστοιχα», ούτε μπορούσε, κατά τη γνώμη μας, να γίνει, καθόσον, με τη θέσπιση αυτή, ο νομοθέτης θέλησε με τρόπο ομοιόμορφο και δίχως διακρίσεις να κριθούν και αξιολογηθούν βάσει των ανωτέρω επανακαθορισθέντων κριτηρίων, όλες οι περιπτώσεις καταδίκων στερητικών της ελευθερίας ποινών, ένεκα ισονομίας έναντι των σωφρονιστικών κανόνων και ίσης μεταχείρισης τούτων προς επίτευξη της επιθυμούμενης ευταξίας και ομαλούς και εύρυθμης λειτουργίας των Καταστημάτων Κράτησης, και περαιτέρω, ανάδειξης, κατά το μέτρο του εφικτού, του δικαιοπολιτικού ερείσματος και της αξίας του θεσμού των αδειών προς την κατεύθυνση σύγκλισης της ζωής στις φυλακές με τον κοινωνικό βίο εν ελευθερία.</p>
			<p class="_body_text">Μόλις που χρειάζεται να σημειωθεί, ότι δεν υπάρχει έδαφος νομικής σκέψης περί εφαρμογής ευμενέστερων διατάξεων βάσει της γενικής αρχής του άρ. 2 παρ. 1-2 ΠΚ, ως φαίνεται να υπονοεί ο ερωτών Διευθυντής Φυλακών, δεδομένου ότι οι θεσπιζόμενοι σωφρονιστικοί και λοιποί ρυθμιστικού χαρακτήρα κανόνες διαβίωσης κρατουμένων, ως και αυτές που πραγματεύονται τα περί χορήγησης αδείας τούτων, δεν συνιστούν επ’ ουδενί “ουσιαστικούς ποινικούς νόμους” κατά την έννοια του άρ.<b class="_bold"> </b>1 του ΠΚ, για να μπορεί να γίνει λόγος περί υπαγωγής αυτών στην ως άνω έννοια της 2 παρ. 1-2 ΠΚ. (Έτσι και ΓνωμΕισΑΠ [Κατσιρέα] 5/2001 ΠοινΔικ 2002, σ. 30).</p>
			<p class="_author" lang="en-US"><b class="_bold">Λάμπρος Σοφουλάκης</b></p>
			<p class="_author_attribute" lang="en-US">Αντεισαγγελεύς Αρείου Πάγου</p>
			<p class="ArticleNomologia_NumberAndDate"><b class="_bold">Αριθμ. 9&#9;Αθήνα, 26.3.2021</b></p>
			<p class="ArticleNomologia_SummaryText"><b class="_bold">Γνωμοδοτική αρμοδιότητα Εισαγγελέως Αρείου Πάγου:</b> Σε τι συνίσταται η κατ’ άρ. 25 παρ. 2 Κ.Ο.Δ.Κ.Δ.Λ. αρμοδιότητα του Εισαγγελέως του Αρείου Πάγου· όρια και αντικείμενο αυτής. – Η πάγια (αυτό)περιοριστική θέση της Εισαγγελίας του Αρείου Πάγου αποσκοπεί στην αποφυγή επηρεασμού της κρίσης των αρμοδίων δικαστικών αρχών. – Το αντικείμενο της γνωμοδότησης του Ανώτατου Εισαγγελέως πρέπει να αφορά ευρύτατες κατηγορίες προσώπων, αφού μόνον τότε πρόκειται περί θέματος που παρουσιάζει γενικότερο ενδιαφέρον. – Οι χρηματικές ποινές που υπολογίζονται σε ημερήσιες μονάδες δεν βεβαιώνονται στην αρμόδια ΔΟΥ, ώστε να εισπραχθούν με βάση τις σχετικές για την είσπραξη δημοσίων εσόδων διατάξεις του ΚΕΔΕ, αλλά εκτίονται κατά τις κείμενες διατάξεις για την εκτέλεση των στερητικών της ελευθερίας ποινών. – Εφόσον το ζήτημα του τρόπου έκτισης της χρηματικής ποινής επί αδυναμίας καταβολής της και της στερητικής της ελευθερίας ποινής που ορίζεται κατά το άρ. 80 παρ. 6 νΠΚ επιλύεται ρητώς από τις κείμενες νομικές διατάξεις, δεν παρουσιάζει γενικότερο ενδιαφέρον ούτε μπορεί να αποτελέσει ευθέως αντικείμενο γνωμοδοτήσεως του Εισαγγελέως του Αρείου Πάγου. – Σε κάθε περίπτωση αρκεί η κρίση του εκάστοτε αρμοδίου εισαγγελέως εκτελέσεως με την έκδοση διάταξής του επί του ζητήματος κατά το άρ. 562 εδ. α΄ ΚΠΔ, αφού δεν υπάρχει κενό ή ασάφεια στον νόμο.</p>
			<p class="_body_text">Επί του ερωτήματος που διατυπώνεται στο υπ’ αριθμ. πρωτ. 3868/2020 έγγραφο της Προϊσταμένης της Διεύθυνσης του Αγροτικού Καταστήματος Κράτησης Ανηλίκων Τίρυνθας, το οποίο μας διαβιβάσθηκε με το υπ’ αριθμ. πρωτ. 12295οικ./2020 έγγραφό σας*, ζητώντας να γνωμοδοτήσουμε επ’ αυτού, θεωρούμε αναγκαίο να επισημάνουμε τα ακόλουθα:</p>
			<p class="_body_text">Κατά τη σταθερή θέση της Εισαγγελίας του Αρείου Πάγου, το αντικείμενο και τα όρια της γνωμοδοτικής αρμοδιότητας του Εισαγγελέα του Αρείου Πάγου προβλέπονται στη διάταξη του άρ. 25 παρ. 2 του Κώδικα Οργανισμού των Δικαστηρίων και Κατάστασης Δικαστικών Λειτουργών (Κ.Ο.Δ.Κ.Δ.Λ. – Ν. 1756/1988, ό.π. ισχ.), συνίσταται δε η αρμοδιότητα του αυτή στη διατύπωση της γνώμης του γενικώς και αφηρημένως ως προς την αμφιλεγόμενη έννοια διατάξεων νόμων επί ζητημάτων γενικότερου ενδιαφέροντος, και πάντως όχι επί υποθέσεων επί των οποίων επελήφθησαν ήδη ή πρόκειται να επιληφθούν οι αρμόδιες δικαστικές αρχές, ή επί θεμάτων που απασχόλησαν ή πρόκειται να απασχολήσουν τα δικαστήρια ή τα δικαστικά συμβούλια, προς αποφυγή επηρεασμού της κρίσης τους, ενόψει μάλιστα και των προβλεπομένων ενδίκων μέσων και βοηθημάτων (βλ. ΓνωμΕισΑΠ 47/1994 <i class="_italics">[Π. Ζαβολέα]</i> σε Π. Κατραλή, Γνωμοδοτήσεις της Εισαγγελίας του Αρείου Πάγου 1951-1994, 1994, σ. 17, ΓνωμΕισΑΠ 2771/1994 <i class="_italics">[Στ. Κουτελιδάκη]</i> ΕλλΔνη 1995, 1661, ΓνωμΕισΑΠ 752/1995 <i class="_italics">[Στ. Κουτελιδάκη]</i> Υπερ. 1996, 366, ΓνωμΕισΑΠ 5/2001 <i class="_italics">[Δ. Κατσιρέα]</i> ΠοινΔικ 2002, 30 και πρόσφατες Γνωμοδοτήσεις ΕισΑΠ 1/2018 και 2/2018 <i class="_italics">[Β. Πλιώτα]</i> ΠοινΧρ 2018, 328 = ΠοινΔικ 2018, 208, 5/2018 <i class="_italics">[Ε. Σπυροπούλου]</i> ΠοινΧρ 2018, 553, 9/2018 <i class="_italics">[Κ. Παρασκευαΐδη]</i> ΠοινΧρ 2018, 556 και 10/2018 <i class="_italics">[Δ. Παπαγεωργίου]</i> ΠοινΧρ 2018, 556, καθώς και <i class="_italics">Ευτύχη Φυτράκη,</i> Ο εισαγγελέας και το κράτος δικαίου, ΤοΣ 2008, σ. 351 επ. 389, 390). Η πάγια αυτή (αυτο)περιοριστική θέση της Εισαγγελίας του Αρείου Πάγου ως προς τη γνωμοδοτική της αρμοδιότητα, με βάση τη διάταξη του άρ. 25 παρ. 2 Κ.Ο.Δ.Κ.Δ.Λ., συνδυάζεται και με την παραδοχή, ότι το αντικείμενο της γνωμοδότησης του Ανώτατου Εισαγγελέα πρέπει να αφορά ευρύτατες κατηγορίες προσώπων, αφού μόνον τότε πρόκειται περί θέματος που παρουσιάζει γενικότερο ενδιαφέρον (βλ. ΓνωμΕισΑΠ 1/2005 <i class="_italics">[Β. Μακρή]</i> ΠοινΔικ 2005, 107).</p>
			<p class="_body_text">Στην προκειμένη περίπτωση,<b class="_bold"> </b>επί του άνω θέματος, μετά τη θέση σε ισχύ του ΠΚ (Ν. 4619/2020), στο άρ. 57 αυτού, προβλέπονται ο προσδιορισμός της χρηματικής ποινής σε ημερήσιες μονάδες, τα όρια αυτής [σε] ημερήσιες μονάδες, κατά τις διακρίσεις της παραγράφου 2 του ιδίου άρθρου, καθώς και το ύψος κάθε ημερήσιας μονάδος, από ένα (1) έως εκατό (100) ευρώ. Περαιτέρω, στο άρ. 80 παρ. 1 του νΠΚ ορίζεται η επιμέτρηση και η απότιση της χρηματικής ποινής, ως προς την οποία το δικαστήριο έχει ορίσει, πρωτίστως, τον αριθμό των ημερησίων μονάδων, όσο και το ύψος αυτών. Από το συνδυασμό των διατάξεων των παρ. 4, 5 και 6 του ιδίου άρθρου, προκύπτει, ότι σε περίπτωση αδυναμίας καταβολής της χρηματικής ποινής, είτε αμέσως, είτε με δόσεις, εντός της προθεσμίας που καθόρισε το δικαστήριο, ή τέλος, με παροχή κοινωφελούς εργασίας, ως υποκατάστατο της χρηματικής ποινής, στην περίπτωση που η τελευταία αντικαταστάθηκε με προσφορά κοινωφελούς εργασίας (η οποία έχει ανασταλεί με το άρ. 98 παρ. 1 Ν. 4623/2019), στο μέτρο που ορίζει το δικαστήριο, τότε ο καταδικασθείς είναι υποχρεωμένος να εκτίσει τη στερητική της ελευθερίας ποινή, την οποία καθόρισε το δικαστήριο, μαζί με τη χρηματική ποινή. Η έκτιση της ως άνω στερητικής της ελευθερίας ποινής, τίθεται ως τελευταίο ζητούμενο, επειδή ο καταδικασθείς δεν εξέτισε παρά τις παραπάνω περισσότερες, παρεχόμενες από το νόμο, εναλλακτικές δυνατότητες την επιβληθείσα χρηματική ποινή σε ημερήσιες μονάδες. Εφόσον συντρέχει τέτοια περίπτωση, αποκλείεται η αναστολή εκτελέσεως της εν λόγω στερητικής της ελευθερίας ποινής.</p>
			<p class="_body_text">Εξάλλου, από τις συνδυασμένες διατάξεις των άρ. 553 παρ. 2 και 552 του νΚΠΔ προκύπτει ότι οι χρηματικές ποινές που υπολογίζονται σε ημερήσιες μονάδες, δεν βεβαιώνονται στην αρμόδια Δ.Ο.Υ., ώστε να εισπραχθούν, με βάση τις σχετικές για την είσπραξη δημοσίων εσόδων διατάξεις (Κ.Ε.Δ.Ε.), αλλά εκτίονται κατά τις κείμενες διατάξεις για την εκτέλεση των στερητικών της ελευθερίας ποινών. Σύμφωνα με τα προεκτεθέντα, είναι προφανές ότι το ζήτημα που τέθηκε, δεν παρουσιάζει γενικότερο ενδιαφέρον κατά την αληθή έννοια του νόμου. Περαιτέρω, τούτο επιλύεται ρητά από τις προαναφερόμενες νομικές διατάξεις. Ως εκ τούτων, δεν μπορεί να αποτελέσει, ευθέως, αντικείμενο γνωμοδοτήσεως του Εισαγγελέα του Αρείου Πάγου. Σε κάθε περίπτωση, η κρίση του εκάστοτε αρμοδίου, κατά το άρ. 549 ΚΠΔ εισαγγελέα εκτελέσεως, εκφερόμενη με την κατά το άρ. 562 εδ. α΄ ΚΠΔ αιτιολογημένη διάταξή του, αρκεί για την επίλυση του εν λόγω ζητήματος, χωρίς να ανακύπτει,<b class="_bold"> </b>στην πλειονότητα των περιπτώσεων, περίπτωση προσφυγής στη διαδικασία των αμφιβολιών ή των αντιρρήσεων του άρ. 562 εδ. β΄ ΚΠΔ,<b class="_bold"> </b>αφού δεν υπάρχει κενό ή ασάφεια στο νόμο, παρά μόνον σε ειδικές περιπτώσεις, οριζόμενες στην τελευταία νομική διάταξη.</p>
			<p class="_author" lang="en-US"><b class="_bold">Αριστέα Ι. Θεοδόση</b></p>
			<p class="_author_attribute" lang="en-US">Αντεισαγγελεύς Αρείου Πάγου</p>
			<p class="ArticleNomologia_NumberAndDate"><b class="_bold">Αριθμ. 10&#9;Αθήνα, 31.3.2021</b></p>
			<p class="ArticleNomologia_SummaryText"><b class="_bold">Προϋποθέσεις άσκησης του δικαιώματος πρόσβασης στα έγγραφα της δικογραφίας από το υποκείμενο των προσωπικών δεδομένων:</b> Ο φάκελος δικογραφίας εκκρεμούς ποινικής δίκης, εντός του οποίου ευρίσκονται προσωπικά δεδομένα ως μέρος υλικού προκαταρκτικής εξέτασης, προανάκρισης ή κύριας ανάκρισης, δεν συνιστά “σύστημα αρχειοθέτησης”. – Όσο υπάρχει εκκρεμής δίκη ή ανακριτική διαδικασία, αρμόδιοι να κρίνουν για την νομιμότητα της συλλογής και της χρήσης των προσωπικών δεδομένων είναι, ανάλογα με το δικονομικό στάδιο, ο δικαστικός ή ο εισαγγελικός λειτουργός. – Υπέρ της άποψης αυτής τάσσεται και η Αρχή Προστασίας Δεδομένων Προσωπικού Χαρακτήρα με αντίστοιχες αποφάσεις της. – Η πρόσβαση στην ποινική δικογραφία για την λήψη αντιγράφων προς ιδίαν χρήση από το υποκείμενο που το αφορούν, χωρίς προηγουμένη ενημέρωση για περαιτέρω επεξεργασία των ήδη φυλασσομένων εκεί προσωπικών δεδομένων, δεν υπάγεται στα δικαιώματα που προβλέπονται στα άρ. 54-56 του Ν. 4624/2019, η άσκηση των οποίων κατ’ άρ. 57 παρ. 3 του ιδίου νόμου δεν υπόκειται σε τέλος, αλλά χωρεί σύμφωνα με το άρ. 59 αυτού (εξαίρεση από την προστασία του υποκειμένου ως προς την επεξεργασία των προσωπικών δεδομένων του στο πλαίσιο ποινικών διαδικασιών). – Υπό τις άνω συνθήκες εξακολουθεί να ισχύει η υποχρέωση καταβολής ενσήμου εισφοράς υπέρ του ΤΑ.Χ.ΔΙ.Κ. για την άσκηση του δικαιώματος πρόσβασης στα έγγραφα της δικογραφίας.</p>
			<p class="_body_text">Επί των ερωτημάτων, που μας υποβλήθηκαν με το με αριθμό 439/2020 έγγραφο, ως αφορώντων ζητήματα γενικότερου ενδιαφέροντος, η κατά το άρ. 25 παρ. 2 εδάφιο τελευταίο Ν. 1756/1988 (Κώδικα Οργανισμού Δικαστηρίων και Κατάστασης Δικαστικών Λειτουργών), γνώμη μας είναι η ακόλουθη*.</p>
			<p class="_body_text">Σύμφωνα με το άρ. 10 παρ. 1 Ν. 1017/1971 «Περί συστάσεως Ταμείου Χρηματοδοτήσεως Δικαστικών Κτιρίων»: «Διά την πραγματοποίησιν της αποστολής του ταμείου καθορίζονται οι εξής πόροι: Α) Υποχρεωτικοί εισφοραί υπολογιζόμενοι ως ακολούθως: α) […] β) […] γ) […] δ) […] ε) ευρώ 3 σε κάθε μήνυση ή αίτηση που υποβάλλεται στον Εισαγγελέα […] και σε κάθε ανακριτικό υπάλληλο, καθώς και σε κάθε αίτηση ή υπόμνημα κάθε τύπου που υποβάλλεται σε οποιαδήποτε Υπηρεσία αρμοδιότητας Υπουργείου Δικαιοσύνης […]».</p>
			<p class="_body_text">Σύμφωνα με το Ν. 4624/2019: «[…] προστασία των φυσικών προσώπων έναντι της επεξεργασίας δεδομένων προσωπικού χαρακτήρα […] ενσωμάτωση στην εθνική νομοθεσία της Οδηγίας (ΕΕ) 2016/680 του Ευρωπαϊκού Κοινοβουλίου και του Συμβουλίου της 27ης Απριλίου 2016 για την προστασία των φυσικών προσώπων έναντι της επεξεργασίας δεδομένων προσωπικού χαρακτήρα από αρμόδιες αρχές για τους σκοπούς της πρόληψης, διερεύνησης, ανίχνευσης ή δίωξης ποινικών αδικημάτων ή της εκτέλεσης ποινικών κυρώσεων και για την ελεύθερη κυκλοφορία των δεδομένων αυτών […]», και δη, σύμφωνα με το άρ. 44 παρ. 1 νοούνται, για τους σκοπούς της ενσωματωμένης οδηγίας, α) ως «δεδομένα προσωπικού χαρακτήρα»: κάθε πληροφορία που αφορά ταυτοποιημένο ή ταυτοποιήσιμο φυσικό πρόσωπο («υποκείμενο των δεδομένων»), το ταυτοποιήσιμο φυσικό πρόσωπο είναι εκείνο του οποίου η ταυτότητα μπορεί να εξακριβωθεί, άμεσα ή έμμεσα, ιδίως μέσω αναφοράς σε αναγνωριστικό στοιχείο ταυτότητας, όπως σε όνομα, σε αριθμό ταυτότητας, σε δεδομένα θέσης, σε επιγραμμικό αναγνωριστικό ταυτότητας ή σε έναν ή περισσότερους παράγοντες που προσιδιάζουν στη σωματική, φυσιολογική, γενετική, ψυχολογική, οικονομική, πολιτιστική ή κοινωνική ταυτότητα του εν λόγω φυσικού προσώπου, β) ως «επεξεργασία»: κάθε πράξη ή σειρά πράξεων που πραγματοποιείται, με ή χωρίς τη χρήση αυτοματοποιημένων μέσων, σε δεδομένα προσωπικού χαρακτήρα ή σε σύνολα δεδομένων προσωπικού χαρακτήρα, όπως η συλλογή, η καταχώριση, η οργάνωση, η διάρθρωση, η αποθήκευση, η προσαρμογή ή η μεταβολή, η ανάκτηση, η αναζήτηση πληροφοριών, η χρήση, η κοινολόγηση με διαβίβαση, η διάδοση ή κάθε άλλη μορφή διάθεσης, η συσχέτιση ή ο συνδυασμός, ο περιορισμός, η διαγραφή ή η καταστροφή, […], στ) ως «σύστημα αρχειοθέτησης»: κάθε διαρθρωμένο σύνολο δεδομένων προσωπικού χαρακτήρα, το οποίο είναι προσβάσιμο με γνώμονα συγκεκριμένα κριτήρια, είτε το σύνολο αυτό είναι συγκεντρωμένο, είτε αποκεντρωμένο, είτε κατανεμημένο σε λειτουργική ή γεωγραφική βάση, ζ) ως «υπεύθυνος επεξεργασίας»: η δημόσια αρχή, η οποία, μόνη ή από κοινού με άλλους, καθορίζει τους σκοπούς και τον τρόπο επεξεργασίας δεδομένων προσωπικού χαρακτήρα, η) ως «εκτελών την επεξεργασία»: το φυσικό ή νομικό πρόσωπο, η δημόσια αρχή ή άλλος φορέας που επεξεργάζεται δεδομένα προσωπικού χαρακτήρα για λογαριασμό του υπεύθυνου επεξεργασίας. […]</p>
			<p class="_body_text">Σύμφωνα με το άρ. 58 παρ. 1 του ίδιου νόμου: «Το υποκείμενο των δεδομένων έχει το δικαίωμα να υποβάλει καταγγελία στην Αρχή εάν πιστεύει ότι η επεξεργασία δεδομένων προσωπικού χαρακτήρα που το αφορούν από δημόσιες αρχές για τους σκοπούς που αναφέρονται στο άρθρο 43 (της πρόληψης, διερεύνησης, ανίχνευσης ή δίωξης ποινικών αδικημάτων ή της εκτέλεσης ποινικών κυρώσεων […]) παραβιάζουν τα δικαιώματα του. Αυτό δεν ισχύει για την επεξεργασία δεδομένων προσωπικού χαρακτήρα από τις δικαστικές και εισαγγελικές αρχές όταν επεξεργάζονται τα δεδομένα αυτά στο πλαίσιο της δικαστικής λειτουργίας και των δικαστικών καθηκόντων τους».</p>
			<p class="_body_text">Σύμφωνα με το άρ. 59 του ίδιου νόμου, σχετικά με τα δικαιώματα του υποκειμένου των δεδομένων σε ποινικές έρευνες και διαδικασίες: «Στο πλαίσιο ποινικής έρευνας και διαδικασίας, τα δικαιώματα ενημέρωσης για την επεξεργασία, πρόσβασης, διόρθωσης ή διαγραφής και περιορισμού των δεδομένων προσωπικού χαρακτήρα, κατά τις διατάξεις των άρθρων 54 έως και 56, ασκούνται σύμφωνα με όσα ορίζουν οι διατάξεις του Κώδικα Ποινικής Δικονομίας, ειδικές δικονομικές διατάξεις και ο Κώδικας Οργανισμού Δικαστηρίων και Κατάστασης Δικαστικών Λειτουργών (ΚΟΔΚΔΛ), όπως κάθε φορά ισχύουν».</p>
			<p class="_body_text">Τέλος, σύμφωνα με το άρ. 10 παρ. 5 του ίδιου νόμου: «Η Αρχή Προστασίας Δεδομένων Προσωπικού Χαρακτήρα δεν είναι αρμόδια να ελέγχει πράξεις επεξεργασίας δεδομένων προσωπικού χαρακτήρα που διενεργούνται από τις δικαστικές και εισαγγελικές αρχές στο πλαίσιο της δικαστικής λειτουργίας και των δικαστικών τους καθηκόντων […]».</p>
			<p class="_body_text">Από το πλέγμα των ως άνω διατάξεων προκύπτει ότι τα προσωπικά δεδομένα, που έχουν προσκομισθεί σε εισαγγελική ή δικαστική αρχή και, ως αποτελούντα μέρος υλικού προκαταρκτικής εξέτασης, προανάκρισης ή ανάκρισης, ευρίσκονται στον φάκελο δικογραφίας εκκρεμούς δίκης, δεν αποτελούν «σύστημα αρχειοθέτησης» κατά τα οριζόμενα με τις διατάξεις του Ν. 4624/2019. Όσο υπάρχει εκκρεμής δίκη ή διενεργούνται προκαταρκτική εξέταση ή προανάκριση ή κυρία ανάκριση είναι ο Δικαστικός Λειτουργός ή ο Εισαγγελικός Λειτουργός, ανάλογα με το στάδιο της διαδικασίας, οι αρμόδιοι να κρίνουν, στα πλαίσια της αξιολόγησης των συλλεγέντων στην δικογραφία αποδεικτικών μέσων, την νομιμότητα της συλλογής και της χρήσης των προσωπικών δεδομένων.</p>
			<p class="_body_text">Υπέρ της άποψης αυτής τάσσεται και η Αρχή Προστασίας Δεδομένων Προσωπικού Χαρακτήρα, όπως την έχει εκφράσει με αντίστοιχες αποφάσεις της, μεταξύ των οποίων και οι με αριθμούς 1/2020, 10/2006, 49/2005, 147/2001.</p>
			<p class="_body_text">Κατ’ ακολουθία τούτων η άσκηση των δικαιωμάτων του υποκειμένου των προσωπικών δεδομένων στις ως άνω περιπτώσεις δεν υπάγεται στις διατάξεις του Ν. 4624/2019, με συνέπεια να μην τίθεται θέμα ως προς την υποχρέωση του να καταβάλει ένσημο εισφοράς υπέρ του ΤΑ.Χ.ΔΙ.Κ. για να έχει πρόσβαση στα έγγραφα της δικογραφίας που το αφορούν, η οποία υποχρέωση εξακολουθεί να ισχύει.</p>
			<p class="_body_text">Αντίθετα ο φάκελος δικογραφίας μη εκκρεμούς δίκης έχει κριθεί από τον Άρειο Πάγο ότι αποτελεί αρχείο, που περιέχει δεδομένα προσωπικού χαρακτήρα, υπαγόμενο στις διατάξεις του Ν. 4624/2019 (βλ. π.χ. με αριθμό 79/2020 απόφαση Α΄1 Πολιτικού Τμήματος).</p>
			<p class="_body_text">Σύμφωνα με το σχετικό με τον τρόπο άσκησης των δικαιωμάτων του υποκειμένου των δεδομένων άρ. 57 παρ. 3 Ν. 4624/2019, οι πληροφορίες που παρέχονται, σύμφωνα με το άρ. 53 (παροχή γενικών πληροφοριών σχετικά με την επεξεργασία δεδομένων), κάθε επικοινωνία που πραγματοποιείται, σύμφωνα με τα άρ. 54 (δικαίωμα επί πλέον ενημέρωσης του υποκειμένου σε ειδικές περιπτώσεις και ιδίως όταν η συλλογή των δεδομένων του πραγματοποιήθηκε υπό συνθήκες μυστικότητας) και 64 (γνωστοποίηση στο υποκείμενο παραβίασης δεδομένων του προσωπικού χαρακτήρα), καθώς και οι αιτήσεις που υποβάλλονται σε επεξεργασία σύμφωνα με τα άρ. 55 (δικαίωμα πρόσβασης και ενημέρωσης του υποκειμένου, κατόπιν αιτήσεώς του, για την επεξεργασία των δεδομένων προσωπικού χαρακτήρα που το αφορούν) και 56 (δικαίωμα του υποκειμένου να ζητήσει, υπό προϋποθέσεις, διόρθωση ή διαγραφή δεδομένων προσωπικού χαρακτήρα που το αφορούν), δεν υπόκεινται σε τέλος.</p>
			<p class="_body_text">Επίσης, σύμφωνα με το άρ. 12<b class="_bold"> </b>παρ. 4 της ως άνω ενσωματωθείσας στο Ν. 4624/2019 Οδηγίας (ΕΕ) 2016/680<b class="_bold"> </b>του Ευρωπαϊκού Κοινοβουλίου και του Συμβουλίου της 27ης Απριλίου 2016: «Τα κράτη μέλη προβλέπουν ότι οι πληροφορίες που παρέχονται […] και κάθε ενημέρωση […] βάσει των άρθρων […] 14 (δικαίωμα πρόσβασης στα δεδομένα προσωπικού χαρακτήρα από το υποκείμενο των δεδομένων) […] παρέχονται χωρίς οικονομική επιβάρυνση», ενώ, σύμφωνα με τις ληφθείσες υπ’ όψη για την έκδοση της εν λόγω οδηγίας εκτιμήσεις υπό στοιχείο (40) αναφέρεται: «Θα πρέπει να προβλέπονται ρυθμίσεις για την διευκόλυνση της άσκησης των δικαιωμάτων του υποκειμένου των δεδομένων βάσει των διατάξεων που θεσπίζονται δυνάμει της παρούσας οδηγίας, μεταξύ των οποίων μηχανισμοί, με τους οποίους να ζητείται και, κατά περίπτωση, να αποκτάται δωρεάν, ιδίως, πρόσβαση σε δεδομένα προσωπικού χαρακτήρα […]».</p>
			<p class="_body_text">Όμως η πρόσβαση απλώς, π.χ. αίτηση για την λήψη αντιγράφων προς ιδίαν χρήση από τα έγγραφα της, φυλασσόμενης στο Αρχείο του Δικαστηρίου, ποινικής δικογραφίας, από το υποκείμενο που το αφορούν, χωρίς προηγουμένη ενημέρωση για περαιτέρω επεξεργασία των ήδη φυλασσομένων εκεί προσωπικών δεδομένων, δεν υπάγεται στα προσδιοριζόμενα από τις διατάξεις των προαναφερθέντων άρθρων δικαιώματα, υπό την έννοια που απαιτεί ο υπηρετούμενος από τον Ν. 4624/2019 σκοπός, καθόσον δεν σχετίζονται με το δικαίωμα της προστασίας του υποκειμένου όσον αφορά την επεξεργασία των προσωπικών του δεδομένων από αρμόδιες αρχές για τους σκοπούς της πρόληψης, διερεύνησης, ανίχνευσης ή δίωξης ποινικών αδικημάτων ή της εκτέλεσης ποινικών κυρώσεων, με την μορφή της επίγνωσης του υποκειμένου της επεξεργασίας τους για τους άνω σκοπούς και του ελέγχου της νομιμότητας αυτής. Ως εκ τούτου, υπό τις άνω συνθήκες, εξακολουθεί να ισχύει η υποχρέωση καταβολής ενσήμου εισφοράς υπέρ του ΤΑ.Χ.ΔΙ.Κ.</p>
			<p class="_author" lang="en-US"><b class="_bold">Αναστασία Δημητριάδου</b></p>
			<p class="_author_attribute" lang="en-US">Αντεισαγγελεύς Αρείου Πάγου</p>
			<p class="ArticleNomologia_tag"><b class="_bold">ΔΙΑΤΑΞΕΙΣ</b></p>
			<p class="ArticleNomologia_dikaiotiko"><b class="_bold">Εισαγγελέων Εφετών Αθηνών</b></p>
			<p class="ArticleNomologia_NumberAndDate"><b class="_bold">Αριθμ. 21-26&#9;Αθήνα, 1.2.2021</b></p>
			<p class="ArticleNomologia_SummaryText"><b class="_bold">Προσφυγή κατά του κλητηρίου θεσπίσματος (άρ. 322 ΚΠΔ). Παράνομη βία εις βάρος ανηλίκου υπό την επιμέλεια και την προστασία του κατηγορουμένου (άρ. 330 παρ. 2 εδ. α΄ και παρ. 1 νΠΚ):</b> Για ποιους λόγους η κατ’ άρ. 322 ΚΠΔ προσφυγή θεωρείται οιονεί ένδικο μέσο, επί του οποίου εφαρμόζονται αναλογικά οι διατάξεις περί ενδίκων μέσων· όρια αναλογικής εφαρμογής. – Υπό ποίες προϋποθέσεις η ασκηθείσα από τον ένα εκ των συμπαραπεμφθέντων προσφυγή ωφελεί και τους μη ασκήσαντες αυτήν. – Αν οι λόγοι της προσφυγής αναφέρονται αποκλειστικώς στο πρόσωπο του προσφεύγοντος, η παραδοχή της δεν ωφελεί κατ’ ανάγκην και τους μη ασκήσαντες αυτήν, η υπόθεση όμως, μετά την εισαγωγή της στο δικαστικό συμβούλιο, θα εκτιμηθεί από αυτό ως προς όλους τους κατηγορουμένους, εφόσον εμφανίζει ενότητα πραγματικών περιστατικών και αποδεικτικού υλικού, προκειμένου να αποφασισθεί η απαλλαγή του προσφεύγοντος και η παραπομπή του μη προσφεύγοντος. – Έννοια “σωματικής βίας”· σε ποια αδικήματα του Ποινικού Κώδικα απαντά και ποιες περιπτώσεις καταλαμβάνει μετά την διεύρυνσή της με το άρ. 13 στοιχ. δ΄ νΠΚ. – Η έννοια της σωματικής βίας αντιδιαστέλλεται από εκείνη της “βιαιοπραγίας”, η οποία αποτελεί αυτοσκοπό και όχι μέσο προς σκοπό. – Η σωματική βία δύναται να τελεσθεί και διά παραλείψεως. – Η τέλεσή της δεν γίνεται μόνο με αυτοπρόσωπη ενέργεια του δράστη, αλλά και με την χρησιμοποίηση οποιουδήποτε άλλου μέσου. – Όταν στον Ποινικό Κώδικα αναφέρεται απλώς ο όρος “βία”, νοείται και η βία κατά πραγμάτων. – Πεδίο εφαρμογής και σκοπός της διάταξης του άρ. 330 παρ. 2 νΠΚ. – Έννοια “ενδοοικογενειακής βίας”, “οικογένειας” και “θύματος” κατά το άρ. 1 παρ. 1, 2 εδ. α΄ και 3, αντιστοίχως, του Ν. 3500/2006. – Στοιχεία του εγκλήματος της παράνομης βίας κατ’ άρ. 330 πΠΚ. – Γίνεται δεκτή η κρινόμενη προσφυγή κατά του κλητηρίου θεσπίσματος, αφού δεν αποδείχθηκε ότι ασκήθηκε σωματική βία από τον προσφεύγοντα-κατηγορούμενο εις βάρος του ανήλικου τέκνου του, το οποίο μάλιστα συνήνεσε, αλλά είχε και υποχρέωση να τον ακολουθήσει,<b class="_bold"> </b>βάσει δικαστικής απόφασης που ρύθμιζε το δικαίωμα επικοινωνίας γονέως-τέκνου, χωρίς η πάθησή του να το απαγορεύει αυτό. – Διατάσσεται η υποβολή της υποθέσεως στο δικαστικό συμβούλιο.</p>
			<p class="_body_text">Αφού λάβαμε υπόψη την υπ’ αριθμ. ΠΡΦ 21-26 προσφυγή του κατηγορουμένου Η.Τ. του Α. γεν. το έτος […], κατοίκου […] κατά του υπ’ αριθμ. 33/2021 κλητήριου θεσπίσματος, της Εισαγγελέως Πρωτοδικών Αθηνών, με το οποίο και παραπέμπεται στο ακροατήριο του<i class="_italics"> </i>[…] Τριμελούς Πλημ/ου Αθηνών<i class="_italics"> </i>για να δικαστεί ως υπαίτιος της πράξης της παράνομης βίας σε βάρος ανηλίκου που είχε στην επιμέλεια και τελούσε υπό την προστασία του (παρ. άρ. 1, 12, 14, 26 παρ. 1α, 27 παρ. 1, 53, 79, 330 παρ. 2 εδ. α΄ σε συνδ. με παρ. 1 νΠΚ, Ν. 3500/2006), εκθέτω τα ακόλουθα:</p>
			<p class="_body_text">Σύμφωνα με την παράγραφο 1 του άρ. 322 του νΚΠΔ: «Ο κατηγορούμενος που κλητεύθηκε απευθείας με κλητήριο θέσπισμα στο ακροατήριο<b class="_bold"> </b>του τριμελούς πλημμελειοδικείου έχει δικαίωμα, είτε αυτοπροσώπως είτε μέσω αντιπροσώπου, να προσφύγει στον αρμόδιο εισαγγελέα εφετών μέσα σε δέκα ημέρες από την επίδοση του κλητηρίου θεσπίσματος».</p>
			<p class="_body_text">Περαιτέρω σύμφωνα με την παράγραφο 2 του ως άνω άρθρου: «Η προσφυγή ασκείται με τον τρόπο που προβλέπεται στο άρθρο 474. Αν η έκθεση γίνει ή το δικόγραφο κατατεθεί σε άλλο γραμματέα ή στον προϊστάμενο της προξενικής αρχής ή στον διευθυντή των φυλακών, ειδοποιείται αμελλητί ο γραμματέας της εισαγγελίας πρωτοδικών που εξέδωσε το κλητήριο θέσπισμα και του αποστέλλεται αμέσως η έκθεση ή το δικόγραφο. Αν η προσφυγή ασκείται μέσω αντιπροσώπου, το πληρεξούσιο ή επικυρωμένο αντίγραφό του προσαρτάται στην έκθεση<b class="_bold"> </b>ή στο δικόγραφο. Στην έκθεση ή το δικόγραφο πρέπει να διατυπώνονται και οι λόγοι για τους οποίους ασκείται η προσφυγή. Ο προσφεύγων υποχρεούται να καταθέσει παράβολο υπέρ του δημοσίου ποσού εκατόν πενήντα (150) ευρώ. Το ύψος του ποσού αναπροσαρμόζεται με κοινή απόφαση των υπουργών Οικονομικών και Δικαιοσύνης, Διαφάνειας και Ανθρωπίνων Δικαιωμάτων. Αν δεν κατατεθεί το παράβολο, η προσφυγή απορρίπτεται ως απαράδεκτη από τον εισαγγελέα εφετών. Όταν η προσφυγή ασκείται από περισσότερους κατηγορουμένους, κατατίθεται μόνο ένα παράβολο. Σε περίπτωση που ο εισαγγελέας εφετών κάνει δεκτή την προσφυγή διατάσσει και την επιστροφή του παραβόλου στον καταθέσαντα αυτό. Εξαιρούνται από την υποχρέωση κατάθεσης παράβολου οι δικαιούχοι νομικής βοήθειας, όπως αυτοί προσδιορίζονται στο άρθρο 1 του ν. 3226/2004».</p>
			<p class="_body_text">Κατά δε την παρ. 3 του ως άνω άρθρου «Ο εισαγγελέας των εφετών μπορεί: α) να απορρίψει την προσφυγή, β) να κάνει δεκτή την προσφυγή, οπότε διατάσσει την εισαγωγή της υπόθεσης στο δικαστικό συμβούλιο, γ) να προβεί σε μία από τις παραπάνω ενέργειες, αφού προηγουμένως διατάξει προανάκριση για την συμπλήρωση του αποδεικτικού υλικού με τη διενέργεια συγκεκριμένων ανακριτικών πράξεων. Η διάταξη του εισαγγελέα εφετών που απορρίπτει την προσφυγή επιδίδεται στον κατηγορούμενο σύμφωνα με τα άρθρα 155 κ.ε. Αν από την επίδοση έως την δικάσιμο που ορίστηκε αρχικά μεσολαβεί τουλάχιστον το μισό της προθεσμίας που χρειάζεται για την κλήτευση, ο κατηγορούμενος έχει υποχρέωση να εμφανιστεί σε αυτήν για να δικαστεί χωρίς άλλη κλήτευση». </p>
			<p class="_body_text">Η κατ’ άρ. 322 ΚΠΔ προσφυγή κατά της με απευθείας κλήση παραπομπής δεν είναι ένδικο μέσον, με τη στενή του όρου έννοια, αφού στρέφεται κατά διάταξης του Εισαγγελέα και όχι εναντίον απόφασης του Δικαστηρίου, αλλά λόγω της ομοιότητάς της προς τα ένδικα μέσα και ως προς τον επιδιωκόμενο σκοπό και ως προς τα αποτελέσματα, θεωρείται οιονεί ένδικο μέσον<b class="_bold"> </b>επί του οποίου εφαρμόζονται αναλόγως οι διατάξεις περί ενδίκων μέσων, εφόσον αυτές προσαρμόζονται στη φύση της προσφυγής και δεν τροποποιούνται από τα οριζόμενα στο άρ. 322 ΚΠΔ (ΟλΑΠ 1345/1988 ΠοινΧρ 1989, 311, ΟλΑΠ 1/2008 ΠοινΧρ 2008, 305, ΑΠ 420/1996 ΠοινΧρ 1997, 57, ΑΠ 843/1987 ΠοινΧρ 1987, 663, ΓνωμΕισΑΠ 40/1962 ΠοινΧρ 1963, 56, ΑΠ 763/1995 ΝοΒ 1995, 256, […], ΔιατΕισΕφΠειρ 31/2002 ΠοινΧρ 2002, 560, ΔιατΕισΕφΑθ 551/1998 ΠοινΧρ 2008, 834, ΑΠ 204/1994 ΕλλΔνη 1994, 1656, ΔιατΕισΕφΘεσ 272/2009, Νόμος).</p>
			<p class="_body_text">Έτσι, το επεκτατικό αποτέλεσμα του άρ. 469 ΚΠΔ ισχύει αναλόγως και επί προσφυγής κατά της με απευθείας κλήση παραπομπής και, ως εκ τούτου, επί περισσοτέρων, συμπαραπεμφθέντων με το ίδιο κλητήριο θέσπισμα, κατηγορουμένων, η ασκηθείσα από τον έναν προσφυγή ωφελεί, κατ’ ανάλογη εφαρμογή του άρθρου αυτού, και τους μη ασκήσαντες προσφυγή κατηγορουμένους, όταν αυτοί κατηγορούνται ως συμμέτοχοι της πράξης για την οποία παραπέμπεται ο προσφεύγων, ή η ευθύνη τους εξαρτάται, κατά το νόμο, από την ευθύνη του ασκήσαντος την προσφυγή, εφόσον οι προτεινόμενοι απ’ αυτόν λόγοι δεν αρμόζουν αποκλειστικά στο πρόσωπό του ή όταν υπάρχει περίπτωση συνάφειας του άρ. 129 εδ. α΄ και γ΄ ΚΠΔ, αλλά και, ανεξαρτήτως συνάφειας, όταν η πράξη του προσφεύγοντος τελεί σε τέτοιον οργανικό σύνδεσμο προς την πράξη του μη ασκήσαντος προσφυγή, λόγω του ότι ανήκει εις το αυτό ιστορικό πλαίσιο και εδράζεται στο ίδιο αποδεικτικό υλικό, ώστε η διατύπωση ενιαίας για όλους δικαστικής κρίσης περί παραπομπής να κρίνεται απαραίτητη. Η άποψη αυτή περί διευρύνσεως του επεκτατικού αποτελέσματος της προσφυγής, πέραν των ορίων του άρ. 469 ΚΠΔ, δεν αντίκειται στην τελευταία αυτή διάταξη, καθόσον, ναι μεν οι γενικές διατάξεις περί ενδίκων μέσων εφαρμόζονται αναλόγως και επί της προσφυγής, πλην όμως, ενόψει του ότι αυτή δεν είναι καθεαυτό ένδικο μέσον, αλλά οιονεί ένδικο μέσο, η ανάλογη εφαρμογή αναφέρεται στις γενικές αρχές των ενδίκων μέσων και, ως εκ τούτου, δεν αποκλείεται η διεύρυνση ή τροποποίηση των επί μέρους διατάξεων, εφόσον τούτο επιβάλλεται από τη φύση και τον σκοπό της προσφυγής. Εξάλλου, η συνολική εκτίμηση ως προς όλους τους κατηγορουμένους μιας υπόθεσης, η οποία εμφανίζει ενότητα πραγματικών περιστατικών και αποδεικτικού υλικού και η διατύπωση της δικαστικής κρίσης από το ίδιο δικαστικό όργανο (Συμβούλιο) περιορίζει και τον κίνδυνο αντιφατικών κρίσεων. Περαιτέρω, η άποψη αυτή ενισχύεται και από τη διάταξη του άρ. 245 παρ. 2 του ΚΠΔ, σκοπός της οποίας είναι ακριβώς η αποφυγή έκδοσης αντιφατικών κρίσεων (ΑΠ 11/1989 ΠοινΧρ 1989, 639, ΑΠ 1897/1994 ΠοινΧρ 1995, 290, ΕφΔωδ 66/1993 ΠοινΧρ 1993, 1035, ΔιατΕισΕφΘεσ 116/1986 Αρμ. 1987, 688, ΔιατΕισΕφΠατρ 64/1991 Υπερ. 1992, 938, Διατ ΕισΕφ[Αθ] 96/1982 ΠοινΧρ 1982, 328).</p>
			<p class="_body_text">Συνεπώς, εξ αντιδιαστολής προκύπτει ότι, αν οι λόγοι αναφέρονται αποκλειστικά στο πρόσωπο του προσφεύγοντος, η γενομένη δεκτή προσφυγή δεν ωφελεί κατ’ ανάγκη και τους μη ασκήσαντες αυτήν. Σε μια τέτοια περίπτωση, δηλαδή, θα εισαχθεί μεν στο Συμβούλιο η υπόθεση για όλους τους κατηγορουμένους (και για τον μη προσφεύγοντα), θα γίνει όμως νέα αξιολόγηση του αποδεικτικού υλικού για όλους και, εφόσον κριθεί ότι όντως οι λόγοι της προσφυγής αναφέρονται αποκλειστικά στο πρόσωπο του προσφεύγοντος είναι ενδεχόμενο να απαλλαγεί μεν ο προσφεύγων της κατηγορίας (εάν, βεβαίως, δεν υπάρχει διαφωνία με την άποψη του Εισαγγελέα Εφετών ως προς το κατ’ ουσία δεκτό της προσφυγής), να παραπεμφθεί δε ο μη προσφεύγων. Το αξιόποινο άλλωστε των συμμέτοχων κατά τα άρ. 46, 47 και 48 ΠΚ είναι ανεξάρτητο από το αξιόποινο εκείνου που τέλεσε την πράξη με την προϋπόθεση ότι η τελευταία αντικειμενικά τελέστηκε (ΑΠ 1609/1990 ΠοινΧρ 1991, 691). Έτσι, η κατά τα ως άνω τυχόν παραπομπή του τελευταίου θα γίνει πλέον διά του εκδοθέντος βουλεύματος, μη ισχύοντος πλέον του κλητηρίου θεσπίσματος ούτε γι’ αυτόν. Και τούτο, διότι το (τυχόν) εκδοθέν παραπεμπτικό βούλευμα δεν επικυρώνει την αρχική παραπομπή του, που έγινε με απευθείας κλήση, η οποία (παραπομπή) έχει ήδη ανατραπεί (όπως και του προσφεύγοντος) με τη διάταξη του Εισαγγελέα Εφετών που δέχθηκε την προσφυγή τυπικά και κατ’ ουσία για τους προσφεύγοντες, λόγω επεκτατικού αποτελέσματος δε για τους λοιπούς (ΟλΑΠ 1345/1988, ό.π., ΠλημΑθ 2901/1998 ΠοινΧρ 1998, 818, βλ. επίσης ΔιατΕισΕφΑθ 19/2013 ΠοινΧρ 2015, 549).</p>
			<p class="_body_text">Σύμφωνα με το άρ. 474 του νΚΠΔ: «1. Με την επιφύλαξη της διάταξης της παρ. 2 του άρθρου 473, το ένδικο μέσο ασκείται με δήλωση στον γραμματέα του δικαστηρίου που εξέδωσε<b class="_bold"> </b>την απόφαση (ή το βούλευμα) ή στον γραμματέα του ειρηνοδικείου ή στον προϊστάμενο της προξενικής αρχής που βρίσκεται στο εξωτερικό και στην περιφέρεια των οποίων κατοικεί ή διαμένει προσωρινά ο δικαιούμενος. Αν αυτός κρατείται στη φυλακή, η δήλωση μπορεί να γίνει και σ’ εκείνον που τη διευθύνει. Για τη δήλωση συντάσσεται έκθεση<b class="_bold"> </b>που υπογράφεται από εκείνον που την υποβάλλει ή τον αντιπρόσωπό του (άρ. 466 παρ. 1) και από κείνον που τη δέχεται. Ο εισαγγελέας μπορεί να δηλώσει την άσκηση του ενδίκου μέσου και με τηλεομοιοτυπία ή ηλεκτρονική αλληλογραφία, οπότε το ένδικο μέσο θεωρείται ότι ασκήθηκε με την αποδεδειγμένη αποστολή τους. 2. Το ένδικο μέσο μπορεί επίσης να ασκηθεί και με κατάθεση δικογράφου στα παραπάνω πρόσωπα, για την οποία συντάσσεται έκθεση εγχείρισης. 3. Αν η έκθεση γίνει ή το δικόγραφο κατατεθεί σε άλλον γραμματέα ή στον διευθυντή των φυλακών, αποστέλλεται αμέσως στον γραμματέα του δικαστηρίου που εξέδωσε την απόφαση. 4. Στην έκθεση ή το δικόγραφο πρέπει να διατυπώνονται και οι λόγοι για τους οποίους ασκείται το ένδικο μέσο».</p>
			<p class="_body_text">Στην προκείμενη περίπτωση, το ως άνω κλητήριο θέσπισμα, που προσβάλλεται, επιδόθηκε, με θυροκόλληση, στον ως άνω προσφεύγοντα-κατηγορούμενο, την 13.1.2021<b class="_bold"> </b>[…], και η προσφυγή κατά αυτού ασκήθηκε από την πληρεξουσία δικηγόρο του, Λ.Μ., βάσει της από 21.1.2021 ειδικής εξουσιοδότησης, μέσα στην προβλεπόμενη δεκαήμερη προθεσμία, και δη την 22.01.2021<b class="_bold"> </b>(βλ. την με την ίδια ημεροχρονολογία, συνημμένη έκθεση προσφυγής), με έκθεση, που περιέχει και τους νόμιμους λόγους αυτής (βλ. και άρ. 474 παρ. 2 ΚΠΔ), ενώπιον του Γραμματέα της Εισαγγελίας Πρωτοδικών Αθηνών, και με την κατάθεση του ως άνω παραβόλου […]. Κατόπιν τούτου, η ως άνω προσφυγή ασκήθηκε νομότυπα και εμπρόθεσμα, σύμφωνα με το ως άνω άρθρο 322 του νΚΠΔ, και, κατά συνέπεια, πρέπει να γίνει τυπικά δεκτή και να εξεταστεί περαιτέρω στην ουσία της.</p>
			<p class="_body_text">Με το ως άνω κλητήριο θέσπισμα, παραπέμπονται στο […] Τριμελές Πλημμελειοδικείο Αθηνών κατά την δικάσιμο αυτού, την […], ο ως άνω προσφεύγων κατηγορούμενος, μαζί με την μη ασκήσασα προσφυγή<b class="_bold"> </b>συγκατηγορούμενη του, εν διαστάσει σύζυγο του, Ν.Β., για να δικαστούν ως υπαίτιοι του ότι: «Στην Αθήνα στις […] 2016 με πρόθεση χρησιμοποιώντας σωματική βία, εξανάγκασαν ανήλικο<b class="_bold"> </b>πρόσωπο του οποίου είχαν την επιμέλεια και τελούσε υπό την προστασία τους σε πράξη για την οποία η ανήλικη παθούσα δεν είχε υποχρέωση. Συγκεκριμένα, ενώ ήταν εν διαστάσει σύζυγοι και η Ν.Β. είχε την επιμέλεια της ανήλικης κόρης τους Σ., ηλικίας 4,5 ετών, ενώ ο Η.Τ. είχε δικαίωμα επικοινωνίας μαζί της από ώρες 18:00 έως 21:00 μ.μ., όταν προσήλθε για να την παραλάβει δεν βρισκόταν στην οικία της και όταν αργότερα επέστρεφε η Ν.Β. με την ανήλικη και την μητέρα της επιβαίνοντας σε αυτοκίνητο, άρχισαν να διαπληκτίζονται και να σπρώχνονται μεταξύ τους και ο μεν Η.Τ. με τη βία άρπαξε την κόρη του μέσα από το αυτοκίνητο για να ασκήσει το δικαίωμα επικοινωνίας, ενώ η Ν.Β. προσπαθούσε να του αποσπάσει την κόρη της καθόσον είχε πυρετό και η γιατρός συνέστησε να παραμείνει κλινήρης, και με την συμπεριφορά τους άσκησαν και οι δύο σωματική βία στην ανήλικη προκειμένου να την αποσπάσει ο καθένας από την κατοχή του άλλου, προξενώντας της έντονα συναισθήματα φόβου και ανασφάλειας, ενώ η ανήλικη παθούσα δεν είχε υποχρέωση να ακολουθήσει τον ένα από τους δύο γονείς υπό συνθήκες άσκησης βίας, τελικά δε την πήρε ο πατέρας της και απομακρύνθηκε».</p>
			<p class="_body_text">Η σωματική βία (vis absoluta) ως όρος συναντάται στις διατάξεις των άρ. 157, 161, 330, 336 και 380 ΠΚ. Σωματική βία συνιστά κάθε υλική ενέργεια, συνήθως η άμεση άσκηση φυσικής δύναμης που έχει ως αποτέλεσμα την άρση μιας πραγματικής ή τεκμαιρόμενης αντίστασης, ήτοι την περιαγωγή άλλου σε τέτοια κατάσταση, ώστε να κάμπτεται βιαίως η βούλησή του με την άσκηση σωματικής βίας εναντίον του, που μπορεί να φθάσει και στον έσχατο βαθμό, της από πρόθεση θανάτωσής του. Η έννοια της σωματικής βίας αντιδιαστέλλεται από εκείνη της βιαιοπραγίας, η οποία αποτελεί αυτοσκοπό και όχι μέσο προς σκοπό. Με το άρ. 13 στοιχ. δ΄ νΠΚ επεκτάθηκε η έννοια αυτή, ώστε να καταλαμβάνει και εκείνες τις περιπτώσεις χρήσης υπνωτικών, ναρκωτικών ή άλλων ανάλογων μέσων που περιάγουν σε κατάσταση αναισθησίας ή ανικανότητας για αντίσταση.</p>
			<p class="_body_text">Η σωματική βία μπορεί να πραγματοποιηθεί και με παράλειψη, που έχει ως συνέπεια τον εξαναγκασμό του προσώπου, όπως λ.χ. με τη μη παροχή τροφής, νερού, αναγκαίου φαρμάκου κ.λπ. σε αυτό, με σκοπό να εξαναγκασθεί. Η σωματική βία μπορεί να τελεστεί όχι μόνο με ενέργεια αυτοπρόσωπη του δράστη, αλλά και με τη χρησιμοποίηση ακόμα οποιουδήποτε άλλου μέσου. Σωματική βία είναι π.χ. το κράτημα των χειρών ή του σώματος, το κλείσιμο του στόματος, το κλείδωμα κάποιου σε ορισμένο χώρο.</p>
			<p class="_body_text">Επίσης με σωματική βία ισοδυναμεί και η περιαγωγή άλλου σε κατάσταση αναισθησίας ή ανικανότητας για αντίσταση, με τη χρήση ναρκωτικών ή υπνωτικών φαρμάκων ή οποιωνδήποτε άλλων μέσων.</p>
			<p class="_body_text">Όταν στον ΠΚ αναφέρεται απλά ο όρος «βία», όπως π.χ. στα άρθρα 157 παρ. 1, 161, 167, 385 παρ. 1, νοείται όχι μόνο η σωματική βία αλλά και η βία κατά πραγμάτων.</p>
			<p class="_body_text">Η σωματική βία αναφέρεται ως στοιχείο της αντικειμενικής υπόστασης στα εγκλήματα της εσχάτης προδοσίας (άρ. 134 παρ. 1 εδ. β΄ ΠΚ), της επιβουλής της ακεραιότητας της χώρας (άρ. 138 ΠΚ), της διακεκριμένης στάσης (άρ. 170 παρ. 2 ΠΚ), της παράνομης βίας (άρ. 330 ΠΚ), του βιασμού (άρ. 336 ΠΚ), της ληστείας (άρ. 380 ΠΚ) και της διακεκριμένης εκβίασης (άρθρ. 385 παρ. 1 εδ. α’ ΠΚ, βλ. <i class="_italics">Κ. Φράγκου,</i> Ποινικός Κώδικας, Ν. 4619/2019 και Ν. 4637/2019 – κατ’ άρθρο ερμηνεία και νομολογία του Αρείου Πάγου, σ. 156-157, επίσης βλ. <i class="_italics">Α. Χαραλαμπάκη, </i>Ο Νέος Ποινικός Κώδικας, ερμηνεία κατ’ άρθρο του Ν. 4619/2019, Τόμος Πρώτος (άρθρα 1-234)», υπό <i class="_italics">Ε. Καμπέρου, </i>σ. 107,<i class="_italics"> </i>παρ. 21, όπου και αναφέρεται: «Η<b class="_bold"> </b>σωματική βία δεν ερμηνεύεται αυθεντικά στο νόμο, αλλά αποτελεί μια αόριστη νομική<b class="_bold"> </b>έννοια.<b class="_bold"> </b>Είναι η υλική επενέργεια πάνω στο σώμα του ανθρώπου, η οποία του αφαιρεί τη σωματική δυνατότητα για ελεύθερη κίνηση ή επαφή με το περιβάλλον και στοχεύει στον εξαναγκασμό του σε συγκεκριμένη πράξη, παράλειψη ή ανοχή, διακρινόμενη έτσι από τη βιαιοπραγία που αποτελεί αυτοσκοπό και όχι μέσο προς σκοπό»).</p>
			<p class="_body_text">Σύμφωνα με το άρ. 330 του νΠΚ: «1. Όποιος με σωματική βία ή απειλή σωματικής βίας ή άλλης παράνομης πράξης ή παράλειψης εξαναγκάζει άλλον σε πράξη, παράλειψη ή ανοχή για τις οποίες ο παθών δεν έχει υποχρέωση, τιμωρείται με φυλάκιση έως δύο έτη ή χρηματική ποινή, ανεξάρτητα αν το απειλούμενο κακό στρέφεται εναντίον εκείνου που απειλείται ή κάποιου από τους οικείους του. 2. Αν η πράξη της προηγούμενης παραγράφου τελείται σε βάρος ανηλίκου ή προσώπου που δεν μπορεί να υπερασπίσει τον εαυτό του, εφόσον τα πρόσωπα αυτά βρίσκονται υπό την επιμέλεια ή την προστασία του δράστη<b class="_bold"> </b>βάσει νόμου, δικαστικής απόφασης ή πραγματικής κατάστασης, συνοικούν με τον δράστη ή έχουν μαζί του σχέση εργασίας ή υπηρεσίας, επιβάλλεται φυλάκιση τουλάχιστον έξι μηνών. Η ίδια ποινή επιβάλλεται όταν η πράξη τελείται σε βάρος συζύγου κατά τη διάρκεια του γάμου ή σε βάρος συντρόφου κατά τη διάρκεια της συμβίωσης.</p>
			<p class="_body_text">Σύμφωνα με την αιτιολογική έκθεση του Ν. 4619/2019: «Στο άρθρο 330 έχει ενταχθεί το έγκλημα της παράνομης βίας, το οποίο σήμερα τυποποιείται στο ίδιο άρθρο του ΠΚ και αποτελεί το βασικό έγκλημα προσβολής της ελευθερίας δράσης ενός ατόμου<i class="_italics">.</i> Στο άρθρο 330 διατηρήθηκε κατ’ αρχήν αμετάβλητη η ισχύουσα διάταξη για την παράνομη βία, στη δεύτερη ωστόσο παράγραφο του άρθρου αυτού εντάσσεται για πρώτη φορά στον Ποινικό Κώδικα η πράξη της παράνομης βίας όταν στρέφεται σε βάρος ανηλίκων<b class="_bold"> </b>ή προσώπων που δεν μπορούν να υπερασπίσουν τον εαυτό τους, εφόσον τα πρόσωπα αυτά βρίσκονται υπό την επιμέλεια ή την προστασία<b class="_bold"> </b>του δράστη βάσει νόμου, δικαστικής απόφασης ή πραγματικής κατάστασης, συνοικούν με τον δράστη ή έχουν μαζί του σχέση εργασίας ή υπηρεσίας. Η ίδια ποινή επιβάλλεται όταν η πράξη τελείται σε βάρος συζύγου κατά τη διάρκεια του γάμου ή σε βάρος συντρόφου κατά τη διάρκεια της συμβίωσης. Με τον τρόπο αυτό ενσωματώνονται<b class="_bold"> </b>στον Ποινικό Κώδικα πράξεις προσβολής της ελευθερίας που τελούνται στο πλαίσιο της ενδοοικογενειακής βίας, στο μέτρο βέβαια που τα θύματα έχουν πράγματι ανάγκη αυξημένης προστασίας» (βλ. και <i class="_italics">Αριστοτέλη Χαραλαμπάκη</i>, Ο Νέος Ποινικός Κώδικας – Μία πρώτη ερμηνευτική προσέγγιση του Ν. 4619/2019, σ. 98-99, επίσης βλ. και ΑΠ 638/2020, 565/2020 σε ΠραξΛογΠΔ 3/2020, σ. 614-620, όμοιες σκέψεις για τα αδικήματα της ενδοοικογενειακής απειλής και ενδοοικογενειακής σωματικής βλάβης, αντίστοιχα, σε σχέση με τις ποινικές διατάξεις του άρ. 333 παρ. 2 εδ. β΄ και παρ. 1, 309-308 νΠΚ).</p>
			<p class="_body_text">Κατά το άρ. 1 παρ. 1 του Ν. 3500/2006 της 23/24.10.2006 (ΦΕΚ 232, τ. Α΄), ισχύοντος από 24.1.2007 (άρ. 28 αυτού), «Για την αντιμετώπιση της ενδοοικογενειακής βίας και άλλες διατάξεις», «ενδοοικογενειακή βία θεωρείται η τέλεση αξιόποινης πράξης σε βάρος μέλους της οικογένειας, σύμφωνα με τα άρθρα 6, 7, 8 και 9 του παρόντος και τα άρθρα 299 και 311 του Π.Κ.» Κατά την παρ. 2 εδ. α΄ του ίδιου άρθρου, «οικογένεια θεωρείται η κοινότητα που αποτελείται από συζύγους ή γονείς και συγγενείς πρώτου και δεύτερου βαθμού εξ αίματος ή εξ αγχιστείας και τα εξ υιοθεσίας τέκνα τους» και κατά την παρ. 3 του ίδιου ως άνω άρθρου, «θύμα ενδοοικογενειακής βίας<b class="_bold"> </b>θεωρείται κάθε πρόσωπο της προηγούμενης παραγράφου σε βάρος του οποίου τελείται αξιόποινη πράξη κατά τα άρθρα 6, 7, 8 και 9 του παρόντος […]».</p>
			<p class="_body_text">Σύμφωνα, επίσης, με την παρ. 1 του άρ. 7 του Ν. 3500/2006<b class="_bold"> </b>(ΦΕΚ Α΄ 232/24.10.2006, με ισχύ από 24.1.2007, βλ. άρ. 28 αυτού): <b class="_bold">«</b>Το μέλος της οικογένειας το οποίο εξαναγκάζει άλλο μέλος χρησιμοποιώντας βία ή απειλή με σπουδαίο και άμεσο κίνδυνο σε πράξη, παράλειψη ή ανοχή χωρίς το θύμα να υποχρεούται προς τούτο<b class="_bold"> </b>τιμωρείται με φυλάκιση τουλάχιστον έξι μηνών, ανεξάρτητα από το αν το απειλούμενο κακό στρέφεται εναντίον του ίδιου του θύματος ή κάποιου από τους οικείους του υπό την έννοια της περίπτωσης β΄ του άρθρου 13 του Ποινικού Κώδικα».</p>
			<p class="_body_text">Περαιτέρω κατά το άρ. 17 του ως άνω νόμου: «1. Η ποινική δίωξη για τα εγκλήματα των άρθρων 6, 7, 9 και 10 ασκείται αυτεπαγγέλτως. 2. Σε βάρος του υπαιτίου εφαρμόζεται η Διαδικασία των άρθρων 417 επ. του Κώδικα Ποινικής Δικονομίας.»</p>
			<p class="_body_text">Τέλος κατά το άρ. 330 του πΠΚ, όποιος χρησιμοποιώντας σωματική βία ή απειλή σωματικής βίας ή άλλης παράνομης πράξης ή παράλειψης εξαναγκάζει άλλον σε πράξη, παράλειψη ή ανοχή, για τις οποίες ο παθών δεν έχει υποχρέωση, τιμωρείται με φυλάκιση μέχρι δύο ετών, ανεξάρτητα αν το απειλούμενο κακό στρέφεται εναντίον εκείνου που απειλείται ή κάποιου από τους οικείους του. Από τη διάταξη αυτή προκύπτει ότι τα στοιχεία του εγκλήματος της παράνομης βίας είναι: α) εξαναγκασμός άλλου, σε πράξη, παράλειψη ή ανοχή για τις οποίες ο παθών δεν έχει υποχρέωση, β) ο εξαναγκασμός αυτός να γίνει με τη χρήση της σωματικής βίας ή απειλής σωματικής βίας ή άλλης παράνομης πράξης ή παράλειψης, γ) δόλος<b class="_bold"> </b>(αρκεί και ενδεχόμενος) στον οποίο περιλαμβάνεται η γνώση ότι η απειλούμενη πράξη ή παράλειψη είναι παράνομη και η βούληση του δράστη να εξαναγκάσει τον άλλο σε πράξη, παράλειψη ή ανοχή σε κάτι στο οποίο εκείνος δεν υποχρεούται και δ) αιτιώδης σύνδεσμος μεταξύ σωματικής βίας ή της απειλής σωματικής βίας κ.λπ., και της πράξης παράλειψης ή ανοχής του θύματος (ΑΠ 815/2006 ΠΛογ 2006, 759, ΑΠ 1041/2010, Ε΄ Ποινικό Τμήμα, ιστοσελίδα Αρείου Πάγου, ΑΠ 961/2015, βλ. και <i class="_italics">Κ. Φράγκου,</i> Ποινικός Κώδικα, ό.π., σ. 1512 επ., επίσης ΑΠ 240/2015, ΑΠ 1868/2010, ΑΠ 955/2013).</p>
			<p class="_body_text">Από την αστυνομική προανάκριση που διενεργήθηκε, τις καταθέσεις των μαρτύρων, τα έγγραφα της δικογραφίας, την ως άνω προσφυγή και την προανακριτική απολογία του προσφεύγοντα-κατηγορουμένου προέκυψαν τα εξής:</p>
			<p class="_body_text">Σύμφωνα με την υπ’ αριθμ. […] απόφαση του Μονομελούς Πρωτοδικείου Αθηνών ο ως άνω προσφεύγων κατηγορούμενος είχε νόμιμο δικαίωμα να επικοινωνεί με την ανήλικη θυγατέρα του Σ., την επιμέλεια της οποίας προσωρινά ασκούσε η εν διαστάσει σύζυγος του και συγκατηγορούμενη του Ν<i class="_italics">.</i>Β., κάθε Τετάρτη, από ώρα 18.00 μ.μ. έως ώρα 21.00 μ.μ., την οποία παραλάμβανε και παρέδιδε, στις ως άνω ώρες, αντίστοιχα, στην οικία της μητέρας […]. Στα πλαίσια αυτά μετέβη στην οικία της ανωτέρω για να παραλάβει το ανήλικο τέκνο του. Η τελευταία απουσίαζε από την οικία της, δικαιολογημένα, καθότι το ως άνω ανήλικο τέκνο της ήταν άρρωστο και είχε επισκεφτεί, για τον λόγο αυτό, μαζί με την μητέρα της την παιδίατρο. Κατά την καθυστερημένη, σε σχέση με το ραντεβού, για την παράδοση του τέκνου, ώρα, και δη περί ώρα 18.50, έλαβε χώρα έντονο επεισόδιο μεταξύ του προσφεύγοντος κατηγορουμένου και της εν διαστάσει συζύγου του για το θέμα της παράδοσης ή μη του ως άνω ανηλίκου τέκνου, δεδομένου ότι αυτό ήταν άρρωστο<b class="_bold"> </b>πάσχον από ιογενή λοίμωξη ανωτέρου αναπνευστικού […]. Ο κατηγορούμενος παρά τις σφοδρές αντιδράσεις της εν διαστάσει συζύγου του και της μητέρας της, πήρε το ως άνω ανήλικο τέκνο του και αποχώρησε μεταβαίνοντας στην οικία του όπου και κάλεσε παιδίατρο να εξετάσει το παιδί του.</p>
			<p class="_body_text">Καμιά δόλια, όμως, σωματική βία δεν αποδείχθηκε ότι ασκήθηκε σε βάρος του ανήλικου τέκνου από τον ως άνω προσφεύγοντα-κατηγορούμενο πατέρα του, το οποίο μάλιστα και συνήνεσε, αλλά και είχε και υποχρέωση να τον ακολουθήσει,<b class="_bold"> </b>βάσει της ως άνω δικαστικής απόφασης, δεδομένου μάλιστα και του γεγονότος ότι η πάθησή του δεν το απαγόρευε αυτό (βλ. και την από […]2016 ιατρική γνωμάτευση του παιδιάτρου Χ.Τ.,<i class="_italics"> </i>η οποία διαπιστώνει την ως άνω ασθένεια και δεν αναφέρει κάτι για εμπύρετο κατάσταση και δεν συστήνει παραμονή στο σπίτι). Εξάλλου, ακόμη και σε εμπύρετο κατάσταση να ήταν το ως άνω ανήλικο, όπως σημειώνεται, μόνο, στην από […]2016 ιατρική γνωμάτευση της παιδιάτρου Σ.Τ., στη οποία προσέφυγε η εν διαστάσει σύζυγος του κατηγορουμένου, πριν την καθορισμένη ώρα παράδοσης του τέκνου, στην οποία μάλιστα υπήρχε σύσταση για παραμονή στο σπίτι και ανάπαυση με χορήγηση αντιπυρετικών,<i class="_italics"> </i>άφθονων υγρών και ελαφράς δίαιτας, αυτό δεν σημαίνει ότι δεν μπορούσε να την παραλάβει και να την μεταφέρει ασφαλώς στο σπίτι του ο ως άνω κατηγορούμενος που είχε πλέον και την ευθύνη για πιθανή περαιτέρω επιδείνωση της ασθένειας της ανήλικης κόρη του, εντός του πολύ σύντομου χρονικού διαστήματος της επικοινωνίας (ώρα 18.50-21.00 μ.μ.).</p>
			<p class="_body_text">Εν όψει των ανωτέρω δεν πρόεκυψε ότι ο ως άνω προσφεύγων κατηγορούμενος, τέλεσε την ως άνω καταγγελλόμενη πράξη, αντικειμενικά και υποκειμενικά, και θα πρέπει η ως άνω προσφυγή να γίνει δεκτή, ως νόμω και ουσία βάσιμη, και η υπόθεση να υποβληθεί, στο σύνολο της, στο δικαστικό συμβούλιο, με την νόμιμη πρότασή σας, και να επιστραφεί το παράβολο στον καταθέσαντα αυτό, ως άνω προσφεύγοντα-κατηγορούμενο και δη στον Η.Τ.</p>
			<p class="_author" lang="en-US"><b class="_bold">Ανδρέας Ι. Καραφλός</b></p>
			<p class="_author_attribute" lang="en-US">Αντεισαγγελεύς Εφετών</p>
			<p class="ArticleNomologia_tag"><b class="_bold">ΔΙΑΤΑΞΕΙΣ</b></p>
			<p class="ArticleNomologia_dikaiotiko"><b class="_bold">Εισαγγελίας Πλημμελειοδικών Θεσσαλονίκης</b></p>
			<p class="ArticleNomologia_NumberAndDate"><b class="_bold">Αριθμ. 310&#9;Θεσσαλονίκη, 5.5.2020</b></p>
			<p class="ArticleNomologia_SummaryText"><b class="_bold">Συκοφαντική δυσφήμηση κατά συρροή και κατ’ εξακολούθησιν από κοινού ενώπιον των ηθικών αυτουργών ως “τρίτων”: </b>Στοιχεία αντικειμενικής και υποκειμενικής υπόστασης της συκοφαντικής δυσφήμησης υπό τον πΠΚ. – Για την θεμελίωση του ως άνω εγκλήματος απαιτείται άμεσος δόλος του δράστη, ο οποίος περιλαμβάνει την γνώση ότι το γεγονός είναι ψευδές και ο ισχυρισμός ή η διάδοσή του δύναται να βλάψει την τιμή ή την υπόληψη εκείνου στον οποίο αποδίδεται. – Οι όροι “τρίτος” και “δυνατότητα βλάβης της τιμής και της υπόληψης” μπορεί να συνδέονται, υπό την έννοια ότι ένα γεγονός που αντικειμενικά μπορεί να βλάψει την τιμή και την υπόληψη του παθόντος να μην είναι δυνατόν να προκαλέσει την βλαπτική του ενέργεια, όταν ανακοινώνεται ενώπιον προσώπων που έχουν κάποια συγκεκριμένη ιδιότητα ή όταν η ανακοίνωση γίνεται υπό ορισμένες περιστάσεις. – Έννοια “προσφορότητας” του γεγονότος. – Τόσο στην απλή όσο και στην συκοφαντική δυσφήμηση η αναφορά των σχετικών γεγονότων ενώπιον τρίτων παρέχει σε αυτούς τα στηρίγματα στα οποία θα μπορούσαν να στηρίξουν την δική τους αρνητική κρίση για το πρόσωπο του προσβαλλομένου. – Αντικειμενικές και υποκειμενικές προϋποθέσεις στοιχειοθετήσεως ηθικής αυτουργίας υπό τον πΠΚ. – Με ποιους τρόπους και ποια μέσα μπορεί να προκληθεί η απόφαση στον φυσικό αυτουργό. – Αν για την υποκειμενική θεμελίωση της κύριας πράξης απαιτείται άμεσος ή υπερχειλής δόλος, ο ειδικός αυτός δόλος πρέπει να συντρέχει και στο πρόσωπο του ηθικού αυτουργού. – Για να στοιχειοθετηθεί ηθική αυτουργία σε συκοφαντική δυσφήμηση, θα πρέπει ο ηθικός αυτουργός να προκαλεί στον αυτουργό την πρόθεση να δυσφημήσει τον παθόντα ενώπιον προσώπου διαφορετικού από τον ηθικό αυτουργό, αφού ο τελευταίος δεν λαμβάνει γνώση του διισχυριζομένου από τον αυτουργό και επομένως δεν εμπίπτει στην έννοια του “τρίτου” υπό τις περιστάσεις αυτές. – Εφόσον το έγγραφο που περιέχει τους επίμαχους ισχυρισμούς προσκομίζεται ενώπιον των δικαστικών αρχών από πρόσωπο που δεν είναι ο συντάκτης του, δεν στοιχειοθετείται συκοφαντική δυσφήμηση ούτε ηθική αυτουργία σε αυτήν. – Η τέλεση επιπλέον πράξης με κοινοποίηση των ισχυρισμών σε πρόσωπο διαφορετικό από τους εγκαλουμένους μέσω διαδικτύου, που προέκυψε από την προκαταρκτική εξέταση, δεν μπορεί να διωχθεί, αφού για την πράξη αυτήν δεν έχει υποβληθεί η απαιτούμενη έγκληση του παθόντος (άρ. 368 παρ. 1 ΠΚ). – Απορρίπτεται εν μέρει η υπό κρίσιν έγκληση κατά του 1<sup class="_superscript _idGenCharOverride-1">ου</sup> και της 2<sup class="_superscript _idGenCharOverride-1">ης</sup> των εγκαλουμένων ως προς το έγκλημα της συκοφαντικής δυσφήμησης κατά συρροή και κατ’ εξακολούθησιν από κοινού και κατά του 3<sup class="_superscript _idGenCharOverride-1">ου</sup> και της 4<sup class="_superscript _idGenCharOverride-1">ης</sup> των εγκαλουμένων για ηθική αυτουργία από κοινού στην ως άνω πράξη, αφού δεν προκύπτουν επαρκείς ενδείξεις για την άσκηση ποινικής δίωξης εις βάρος τους.</p>
			<p class="_body_text">Κατά τη διάταξη του άρ. 51 παρ. 2 ΚΠΔ, όπως ισχύει, ο εισαγγελέας πλημμελειοδικών εξετάζει την έγκληση που έλαβε και αν κρίνει ότι αυτή δεν στηρίζεται στο νόμο ή είναι προφανώς αβάσιμη στην ουσία της ή ανεπίδεκτη δικαστικής εκτίμησης, την απορρίπτει με διάταξή του, η οποία περιλαμβάνει συνοπτική αιτιολογία και επιδίδεται στον εγκαλούντα, ενώ κατά την παρ. 3, αν ενεργήθηκαν προκαταρκτική εξέταση ή αυτεπάγγελτη προανάκριση κατά το άρ. 245 παρ. 2 ή ένορκη διοικητική εξέταση, και ο εισαγγελέας κρίνει ότι δεν προκύπτουν επαρκείς ενδείξεις για την κίνηση της ποινικής δίωξης, απορρίπτει την έγκληση με αιτιολογημένη διάταξή του που επιδίδεται στον εγκαλούντα.</p>
			<p class="_body_text">Κατά το άρ. 362 εδ. α΄ ΠΚ, ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019, «όποιος με οποιονδήποτε τρόπο ενώπιον τρίτου ισχυρίζεται ή διαδίδει για κάποιον άλλον γεγονός που μπορεί να βλάψει την τιμή ή την υπόληψή του, τιμωρείται με φυλάκιση μέχρι δύο ετών ή με χρηματική ποινή», ενώ κατά το άρ. 363 εδ. α΄ του ίδιου Κώδικα, ομοίως ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019, «αν στην περίπτωση του άρθρου 362, το γεγονός είναι ψευδές και ο υπαίτιος γνώριζε ότι αυτό είναι ψευδές τιμωρείται με φυλάκιση τουλάχιστον τριών μηνών». Από τις διατάξεις αυτές προκύπτει ότι για τη στοιχειοθέτηση του εγκλήματος της συκοφαντικής δυσφήμησης απαιτείται αντικειμενικώς μεν ισχυρισμός ή διάδοση από το δράστη για άλλον ενώπιον τρίτου ψευδούς γεγονότος, το οποίο μπορεί να βλάψει την τιμή ή την υπόληψη του άλλου, υποκειμενικώς δε δόλος, ο οποίος περιλαμβάνει αφενός μεν τη γνώση του δράστη, με την έννοια της βεβαιότητας ότι το γεγονός αυτό είναι ψευδές και μπορεί να βλάψει την τιμή ή την υπόληψη του άλλου, αφετέρου δε τη θέληση αυτού να ισχυρισθεί ή διαδώσει ενώπιον τρίτου το γεγονός αυτό. Περαιτέρω, από τις ανωτέρω διατάξεις προκύπτει ότι για τη θεμελίωση του εγκλήματος της συκοφαντικής δυσφήμησης απαιτείται, εκτός από τα λοιπά στοιχεία που συγκροτούν την αντικειμενική τους υπόσταση, και άμεσος δόλος, ο οποίος περιλαμβάνει αναγκαίως τη γνώση ότι ο ισχυρισμός ή η διάδοση του γεγονότος ενώπιον τρίτου δύναται να βλάψει την τιμή ή την υπόληψη εκείνου στον οποίο αποδίδεται, καθώς και τη γνώση ότι το γεγονός αυτό είναι ψευδές.</p>
			<p class="_body_text">Όπως προαναφέρθηκε για τη στοιχειοθέτηση του αδικήματος της συκοφαντικής δυσφήμησης, ως προς τα αντικειμενικά του στοιχεία, θα πρέπει η διάδοση ή ο ισχυρισμός του ψευδούς γεγονότος αφενός να επισυμβεί ενώπιον τρίτου προσώπου, αφετέρου να είναι πρόσφορος να βλάψει την τιμή και την υπόληψη του άλλου. Οι δύο αυτές προϋποθέσεις (“τρίτος” και “δυνατότητα βλάβης της τιμής και υπόληψης”) μπορεί να συνδέονται, υπό την έννοια ότι ένα γεγονός, που αντικειμενικά μπορεί να βλάψει την τιμή και υπόληψη του παθόντος, να μην είναι δυνατόν να προκαλέσει τη βλαπτική του ενέργεια όταν ανακοινώνεται ενώπιον προσώπων που έχουν κάποια συγκεκριμένη ιδιότητα ή όταν η ανακοίνωση γίνεται υπό ορισμένες περιστάσεις (ΑΠ 487/2019 ΤΝΠ Νόμος).</p>
			<p class="_body_text">Ειδικότερα, τόσο στην απλή όσο και στη συκοφαντική δυσφήμηση, ο υπαίτιος, με την αναφορά ενώπιον τρίτων των σχετικών γεγονότων, παρέχει στους τρίτους τα στηρίγματα, στα οποία θα μπορούσαν αυτοί να στηρίξουν τη δική τους αρνητική κρίση για το πρόσωπο του προσβαλλόμενου (ΑΠ 358/2019 ΤΝΠ Νόμος και ΑΠ 480/2019 ΤΝΠ Νόμος). Κατά τα προαναφερθέντα δε «γεγονός που μπορεί να βλάψει την τιμή» κ.τ.λ. σημαίνει ότι το γεγονός είναι πρόσφορο να επιφέρει την προσβολή της τιμής. Η προσφορότητα κρίνεται από τον τόπο, χρόνο, το είδος του γεγονότος, από τον τρίτο ή τρίτους ενώπιον των οποίων διαδίδεται και γενικά από τις περιστάσεις (ΑΠ 480/2019 ΤΝΠ Νόμος).</p>
			<p class="_body_text">Εξ άλλου, κατά τη διάταξη του άρ. 46 παρ. 1 εδ. α΄ του ΠΚ, ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019, «με την ποινή του αυτουργού τιμωρείται επίσης όποιος με πρόθεση προκάλεσε σε άλλον την απόφαση να εκτελέσει την άδικη πράξη που διέπραξε». Από τη διάταξη αυτή συνάγεται, ότι για την ύπαρξη ηθικής αυτουργίας απαιτείται να συντρέχουν αντικειμενικώς μεν: α) πρόκληση από τον ηθικό αυτουργό σε άλλον της απόφασης να διαπράξει ορισμένη αξιόποινη πράξη, η πρόκληση δε αυτή μπορεί να γίνει με οποιοδήποτε τρόπο και μέσο, όπως με συμβουλές, υπόσχεση ή χορήγηση αμοιβής, παραινέσεις, προτροπές (παρακίνηση, παρόρμηση, ενθάρρυνση), πειθώ, φορτικότητα, πίεση, απειλή, εκμετάλλευση οποιασδήποτε πλάνης, πραγματικής ή νομικής ή περί τα παραγωγικά αίτια της βούλησης, με τη διέγερση μίσους κατά του θύματος, με την επιβολή λόγω υπηρεσιακής ή άλλης εξάρτησης ή την επιρροή προσώπου λόγω της ιδιότητας και της θέσης του ή και της σχέσης του με το φυσικό αυτουργό κ.λπ., και β) διάπραξη από τον άλλον (αυτουργό) της πράξης αυτής, την οποία αποφάσισε με τον πιο πάνω τρόπο. Υποκειμενικώς δε, απαιτείται δόλος του ηθικού αυτουργού, δηλαδή συνειδητή και ηθελημένη πρόκληση της απόφασης για τη διάπραξη από τον άλλο της αντικειμενικής υπόστασης ορισμένου εγκλήματος με τη θέληση και γνώση ή αποδοχή της συγκεκριμένης εγκληματικής πράξης χωρίς να είναι αναγκαίος ο καθορισμός της πράξης αυτής μέχρι λεπτομερειών, αρκεί δε και ενδεχόμενος δόλος, εκτός αν για την υποκειμενική θεμελίωση του οικείου εγκλήματος απαιτείται άμεσος ή υπερχειλής δόλος, οπότε ο δόλος αυτός πρέπει να συντρέχει και στο πρόσωπο του ηθικού αυτουργού (ΑΠ 1705/2019 ΤΝΠ Νόμος).</p>
			<p class="_body_text">Στην προκειμένη περίπτωση, από τη διενεργηθείσα προκαταρκτική εξέταση προέκυψαν τα ακόλουθα πραγματικά περιστατικά: Οι εγκαλούντες, Ν.Γ. του Β. και Ι.Γ. του Β. και ο τρίτος εγκαλούμενος, Α.Σ. του Σ. τυγχάνουν εταίροι της εταιρείας περιορισμένης ευθύνης με την επωνυμία «[…]», με έδρα το Κ. Θεσσαλονίκης, κατά ποσοστό 25% έκαστος των εγκαλούντων και 50% ο τρίτος εγκαλούμενος, άπαντες δε, είναι διαχειριστές αυτής. Περί τον μήνα Μάρτιο του 2015, εμφανίστηκαν προβλήματα στις σχέσεις των διαχειριστών, με αποτέλεσμα οι διαφορές τους να καταλήξουν σε δικαστικές διαμάχες. Έτσι, στα πλαίσια αυτά, ο τρίτος εγκαλούμενος άσκησε, εκτός των άλλων, ενώπιον του Πολυμελούς Πρωτοδικείου Θεσσαλονίκης και την υπ’ αριθμ. […]/17.1.2017 αγωγή εναντίον των νυν εγκαλούντων, με την ιδιότητά του ως εταίρου της ως άνω εταιρείας, με την οποία ζητούσε να υποχρεωθούν οι τελευταίοι να καταβάλουν, έκαστος εις ολόκληρον, στην παραπάνω εταιρεία, το χρηματικό ποσό του ενός εκατομμυρίου ογδόντα έξι χιλιάδων πεντακοσίων δέκα (1.086.510) ευρώ, νομιμοτόκως από την επίδοση της αγωγής και μέχρι την ολοσχερή εξόφληση, επικαλούμενος ζημίες που προκάλεσαν αυτοί εις βάρος της εταιρείας, με διαχειριστικές τους πράξεις. Κατά την εκδίκαση της αγωγής αυτής, ο τρίτος εγκαλούμενος χρησιμοποίησε, ως αποδεικτικό μέσο, την από 22.12.2016 έκθεση γνωμάτευσης της εταιρείας με τον διακριτικό τίτλο «[…]», που έχει έδρα στην Αθήνα και παρέχει ελεγκτικές, συμβουλευτικές, λογιστικές και φορολογικές υπηρεσίες, την οποία (έκθεση) είχαν συντάξει οι Κ.Τ. του Ρ., Γενικός Διευθυντής της εταιρείας και πρώτος εγκαλούμενος, και Π.Β. του Βασιλείου, Διευθυντής της εταιρείας και δεύτερος εγκαλούμενος.</p>
			<p class="_body_text">Ειδικότερα, η ομόρρυθμη εταιρεία με την επωνυμία «[…]», διαχειριστής και νόμιμος εκπρόσωπος και ομόρρυθμοι εταίροι της οποίας ήταν ο τρίτος εγκαλούμενος και η εταιρεία περιορισμένης ευθύνης με την επωνυμία «[…]», ανέθεσε στους πρώτο και δεύτερο των εγκαλουμένων να συντάξουν την έκθεση αυτή, προκειμένου να εκτιμηθεί η ζημία που είχε υποστεί η τελευταία λόγω καθυστερήσεων και μη έγκαιρης ολοκλήρωσης αναληφθέντων έργων, κατά τον τρίτο εγκαλούμενο, με αποτέλεσμα να συνταχθεί η προαναφερθείσα έκθεση, σύμφωνα με την οποία η εν λόγω εταιρεία είχε πράγματι υποστεί οικονομική ζημιά.</p>
			<p class="_body_text">Οι εγκαλούντες ισχυρίζονται ότι το περιεχόμενο, τόσο του από 8.12.2016 σχεδίου της ως άνω γνωμάτευσης, το οποίο είχαν αποστείλει ηλεκτρονικά οι δύο πρώτοι εγκαλούμενοι στον τρίτο εγκαλούμενο, όσο και της από 22.12.2016 έκθεσης γνωμάτευσης, η οποία (με διαφορετικό περιεχόμενο από το από 8.12.2016 σχέδιο) προσκομίσθηκε ενώπιον του Πολυμελούς Πρωτοδικείου Θεσσαλονίκης κατά την εκδίκαση της προρρηθείσης, υπ’ αριθμ. […]/17.1.2017 αγωγής, είναι ψευδές και προσβλητικό για την τιμή και την υπόληψη των ιδίων, αφού φέρονται να είναι υπαίτιοι της ζημίας που υπέστη η εταιρεία με την επωνυμία «[…]» και ότι οι δύο πρώτοι εγκαλούμενοι συνέταξαν την έκθεση με εν γνώσει τους ψευδές περιεχόμενο, επειδή πείσθηκαν να ενεργήσουν έτσι από τον τρίτο εγκαλούμενο, αλλά και από την τέταρτη εγκαλούμενη, Δ.Μ. του Φ., η οποία τυγχάνει υπεύθυνη λογιστηρίου της εταιρείας. Επικαλούμενοι δε τα παραπάνω περιστατικά, διατείνονται ότι οι εγκαλούμενοι τέλεσαν εις βάρος τους το αδίκημα της συκοφαντικής δυσφήμησης κατά συρροή, από κοινού και κατ’ εξακολούθηση και της από κοινού ηθικής αυτουργίας (άρ. 45, 46 παρ. 1 α΄, 94, 98 παρ. 1 και 363-362 ΠΚ, ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019, σε συνδ. με το άρ. 2 παρ. 1 ΠΚ).</p>
			<p class="_body_text">Από τη διενεργηθείσα προκαταρκτική εξέταση προέκυψε ότι οι δύο πρώτοι εγκαλούμενοι συνέταξαν την επίδικη έκθεση, καθώς και το σχέδιό της, στην Αθήνα, στις 22.12.2016 και στις 8.12.2016 αντίστοιχα, κατόπιν εντολής της ομόρρυθμης εταιρείας με την επωνυμία «[…]» και πιο συγκεκριμένα του τρίτου εγκαλουμένου και εν συνεχεία απέστειλαν τα κείμενα αυτά στον ίδιο, με κοινοποίηση στη σύζυγό του, Ν.Σ. και στον πληρεξούσιο δικηγόρο του, Κ.Β. Ασχέτως δε του γεγονότος εάν τα πραγματικά περιστατικά που περιγράφονται σ’ αυτά τα κείμενα είναι αληθή ή όχι και εάν πράγματι οι εγκαλούντες είχαν ζημιώσει ή όχι την εταιρεία με την επωνυμία «[…]», εφ’ όσον οι δύο πρώτοι εγκαλούμενοι απέστειλαν αυτά μόνο στον φερόμενο ως ηθικό αυτουργό των πράξεών τους, τρίτο εγκαλούμενο, είναι σαφές ότι ο τελευταίος δεν έλαβε γνώση των βλαπτικών της υπόληψης και της τιμής των εγκαλούντων γεγονότων που περιγράφονται σ’ αυτά από τους δύο πρώτους εγκαλούμενους (αφού αυτός φέρεται να τους έπεισε να τα συμπεριλάβουν στην έκθεση και στο σχέδιο της), με αποτέλεσμα το περιεχόμενο των κειμένων αυτών να μην είναι δυνατό να βλάψει την τιμή και την υπόληψη των εγκαλούντων ενώπιον του ηθικού αυτουργού, τρίτου εγκαλουμένου, καθώς, υπό τις περιστάσεις αυτές, ο τελευταίος δεν είναι δυνατό να θεωρηθεί “τρίτος” κατά την έννοια των άρ. 362 και 363 ΠΚ, με συνέπεια να μην στοιχειοθετείται η ειδική υπόσταση του αδικήματος της συκοφαντικής δυσφήμησης κατά συρροή και κατ’ εξακολούθηση (άρ. 94, 98 παρ. 1 και 363-362 ΠΚ, ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019). Για να στοιχειοθετηθεί το αδίκημα αυτό, θα πρέπει ο ηθικός αυτουργός να προκαλεί στον αυτουργό την πρόθεση να δυσφημήσει τον παθόντα ενώπιον τρίτου, άλλου από τον ίδιο τον ηθικό αυτουργό. Κατ’ επέκταση, δεν στοιχειοθετείται και η ειδική υπόσταση του αδικήματος της από κοινού ηθικής αυτουργίας σε συκοφαντική δυσφήμηση κατά συρροή και κατ’ εξακολούθηση (άρ. 45, 46 παρ. 1 α΄, 94, 98 παρ. 1 και 363-362 ΠΚ, ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019) που αποδίδεται στους τρίτο και τέταρτη των εγκαλουμένων.</p>
			<p class="_body_text">Όσον αφορά το γεγονός ότι αναφορικά με τη στοιχειοθέτηση των εν λόγω αδικημάτων οι εγκαλούντες ισχυρίζονται πως αυτά τελέστηκαν επειδή, αφ’ ενός μεν το από 8.12.2016 σχέδιο της εκθέσεως προσκομίσθηκε από τον τρίτο εγκαλούμενο ενώπιον ημών, επισυναφθέν στην υπ’ αριθμ. Β.Μ. […]/2016 έγκλησή του, αφ’ ετέρου δε η από 22.12.2016 έκθεση προσκομίσθηκε ενώπιον του Πολυμελούς Πρωτοδικείου Θεσσαλονίκης κατά την εκδίκαση της προαναφερθείσης, υπ’ αριθμ. […]/17.1.2017 αγωγής, πρέπει να αναφερθεί ότι, αφού τα έγγραφα αυτά δεν προσκομίσθηκαν στις ως άνω Αρχές από τους συντάκτες αυτών, πρώτο και δεύτερο των εγκαλουμένων, δεν τελέστηκε από αυτούς το αδίκημα της συκοφαντικής δυσφήμησης κατά συρροή και κατ’ εξακολούθηση από κοινού, και επομένως, ούτε και το αδίκημα της από κοινού ηθικής αυτουργίας στην πράξη αυτή, από τους τρίτο και τέταρτη των εγκαλουμένων.</p>
			<p class="_body_text">Ακόμη, πρέπει να σημειωθεί ότι όσον αφορά το γεγονός πως το από 8.12.2016 σχέδιο κοινοποιήθηκε ηλεκτρονικά από τους εγκαλούμενος και στη σύζυγο του τρίτου εγκαλουμένου, Ν.Σ., αλλά και στον πληρεξούσιο δικηγόρο του, Κ.Β., στις 12.12.2016, για την πράξη αυτή δεν έχει υποβληθεί η απαιτούμενη, σύμφωνα με τις διατάξεις των άρ. 42 παρ. 2, 46 και 50 παρ. 1 ΚΠΔ, ως ίσχυε προ της καταργήσεώς του με το άρ. 586 α΄ ΚΠΔ που κυρώθηκε με τον Ν. 4620/2019, έγκληση, από τους εγκαλούντες, δεδομένου ότι στην υπό κρίση έγκληση δεν γίνεται καμία αναφορά στην ενέργεια αυτή και ότι τα υπό κρίση αδικήματα διώκονται αποκλειστικά κατ’ έγκληση (άρ. 368 παρ. 1 ΠΚ ως ίσχυε και ισχύει).</p>
			<p class="_body_text">Κατ’ ακολουθία πάντων των ανωτέρω, δεν προκύπτουν επαρκείς ενδείξεις για να ασκηθεί ποινική δίωξη εις βάρος των εγκαλουμένων και η υπό κρίση έγκληση πρέπει να απορριφθεί εν μέρει.</p>
			<p class="_body_text">Όσον αφορά δε τις λοιπές καταγγελλόμενες πράξεις, αναφορικά με το αδίκημα της απόπειρας απάτης στο Δικαστήριο με σκοπούμενο περιουσιακό όφελος και αντίστοιχη οικονομική ζημία που υπερβαίνουν το ποσό των 120.000 ευρώ και της απλής συνέργειας από κοινού (άρ. 42 παρ. 1, 45, 47 παρ. 1 και 386 παρ. 3 β΄-1 ΠΚ, ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019 σε συνδ. με το άρ. 24 παρ. 1 περ. ιδ΄ Ν. 4055/2012), σχετικά με την προσκομιδή της επίδικης, από 22.12.2016 εκθέσεως, που φέρεται ότι τελέστηκε στη Θεσσαλονίκη, στις 26.4.2017 και στις 22.12.2016, ήδη έχει ασκηθεί ποινική δίωξη εις βάρος των τριών πρώτων εγκαλουμένων διά της από 11.4.2019 παραγγελίας μας προς τον κ. Ανακριτή Θεσσαλονίκης για τη διενέργεια κυρίας ανακρίσεως, ενώ, ως προς την πράξη της υπεξαίρεσης (άρ. 375 παρ. 1 α΄ περ. πρώτη ΠΚ, ως ίσχυε προ της καταργήσεώς του με το άρ. 461 ΠΚ που κυρώθηκε με τον Ν. 4619/2019), που φέρεται ότι τελέστηκε στη Θεσσαλονίκη, κατά το χρονικό διάστημα από τον Δεκέμβριο του 2016 έως τον Ιανουάριο του 2017, έχει ήδη απορριφθεί εν μέρει η υπό κρίση έγκληση διά της υπ’ αριθμ. 414/11.4.2019 Διατάξεώς μας κατ’ άρ. 47 παρ. 1 ΚΠΔ, όπως αυτό ίσχυε προ της καταργήσεώς του με το άρ. 586 α΄ ΚΠΔ που κυρώθηκε με τον Ν. 4620/2019.</p>
			<p class="_body_text">Τέλος, πρέπει να απαλλαγούν οι εγκαλούντες των δικαστικών εξόδων καθ’ όσον δεν συντρέχει εν προκειμένω, κάποια από τις προϋποθέσεις που αναφέρονται στο άρ. 580 παρ. 4 ΚΠΔ.</p>
			<p class="_author" lang="en-US"><b class="_bold">Παναγιώτης K. Παναγιωτόπουλος</b></p>
			<p class="_author_attribute" lang="en-US">Εισαγγελεύς Πλημμελειοδικών</p>
			<h1 class="_rubrika_ArticleTheory" lang="en-US">ΝΟΜΙΚΑ ΖΗΤΗΜΑΤΑ</h1>
			<h1 class="ArticleTheory_Title">Ο ενδεδειγμένος χειρισμός στην περίπτωση κατά την οποία κατηγορούμενος παραπέμπεται να δικαστεί ενώπιον του αρμοδίου δικαστηρίου με δύο κλητήρια θεσπίσματα αναφερόμενα σε διαφορετικά πραγματικά περιστατικά της αυτής αξιοποίνου πράξεως</h1>
			<p class="Normal" lang="en-US"> </p>
			<p class="ArticleTheory_Author" lang="en-US">ΠΑΝΑΓΙΩΤΗ ΚΡΕΜΜΥΔΙΩΤΗ</p>
			<p class="ArticleTheory_AuthorAttribute" lang="en-US">Μ.Δ. – LL.M. – Μέλους του Αναθεωρητικού Δικαστηρίου</p>
			<p class="ArticleTheory_PrimaryText">Αντικείμενο της παρούσης αποτελεί το ζήτημα του ενδεδειγμένου χειρισμού στην περίπτωση κατά την οποία κατηγορούμενος παραπέμπεται να δικαστεί ενώπιον του αρμοδίου δικαστηρίου με δύο κλητήρια θεσπίσματα, τα οποία αναφέρονται σε διαφορετικά πραγματικά περιστατικά της αυτής αξιοποίνου πράξεως. Αρχικώς, παρατίθενται οι οικείες διατάξεις του Κώδικα Ποινικής Δικονομίας εκ των οποίων δύναται να ανακύψει το υπό κρίσιν ζήτημα, ακολούθως γίνεται εν συντομία λόγος για το χαρακτήρα μιας αξιόποινης πράξης ως ενιαίου ιστορικού γεγονότος, την αληθινή συρροή εγκλημάτων και το κατ’ εξακολούθησιν έγκλημα, για το δέον γίγνεσθαι προς αποφυγήν δημιουργίας ανάλογων καταστάσεων, για την ακυρότητα του μεταγενέστερου κλητηρίου θεσπίσματος, ενώ, τέλος, διατυπώνονται οι δύο παρεχόμενες δυνατότητες ποινικού χειρισμού προς άρση των δυσμενών συνεπειών στο πρόσωπο του κατηγορουμένου, με παράθεση επιχειρηματολογίας για το ποια κρίνεται ως η ορθότερη εξ αυτών.</p>
			<p class="_body_text">Ο λαβών έγκληση Εισαγγελεύς δύναται να εισαγάγει σχηματισθείσα ποινική υπόθεση με απευθείας κλήση του κατηγορουμένου στο ακροατήριο του αρμοδίου δικαστηρίου, καθώς επίσης και να συντάξει εν μέρει απορριπτική διάταξη της ιδίας εγκλήσεως για συγκεκριμένα καταγγελλόμενα δι’ αυτής πραγματικά περιστατικά της παραπεμπομένης προς εκδίκαση πράξεως, εφόσον τα κρίνει ως μη στηριζόμενα στο νόμο. Εφόσον όμως ο εγκαλών προσφύγει στον Εισαγγελέα Εφετών κατά της εν λόγω απορριπτικής διατάξεως και η προσφυγή του αυτή γίνει δεκτή, παραγγελλομένης υπ’ αυτού της ασκήσεως σχετικής ποινικής διώξεως, δύναται να ανακύψει το γεγονός να παραπεμφθεί ο κατηγορούμενος για να δικαστεί ενώπιον του αρμοδίου δικαστηρίου διά δύο κλητηρίων θεσπισμάτων, τα οποία όμως αναφέρονται σε διαφορετικά πραγματικά περιστατικά μίας αποτελούσας ενιαίο ιστορικό γεγονός πράξεως.</p>
			<p class="_body_text">Ειδικότερα, δύναται κατ’ άρθρο 51 παρ. 1 του ΚΠΔ να υποβληθεί αρμοδίως από τον παθόντα έγκληση για τέλεση διά πλειόνων πραγματικών περιστατικών μίας πράξεως (π.χ. συκοφαντικής δυσφημήσεως), η οποία, πέραν πάσης αμφιβολίας, να φέρεται ως τελεσθείσα διά μίας και μόνης ενεργείας του κατηγορουμένου. Κατόπιν αυτού, κατ’ άρθρα 51 παρ. 4 και 43 παρ. 1 του ΚΠΔ, ο Εισαγγελεύς Πλημμελειοδικών, αφού λάβει την εν λόγω έγκληση, δύναται να προβεί στην κίνηση της ποινικής διώξεως παραγγέλλοντας προκαταρκτική εξέταση και μετά την ολοκλήρωση και υποβολή της σε αυτόν αφενός να ασκήσει ποινική δίωξη, εισάγοντας την προκειμένη υπόθεση με απευθείας κλήση του κατηγορουμένου στο ακροατήριο του αρμοδίου δικαστηρίου και αφετέρου, κατ’ άρθρο 51 παρ. 2 του ΚΠΔ, να συντάξει διάταξη εν μέρει απορρίψεως της εν λόγω εγκλήσεως, στην οποία κρίνει ως νόμω αστήρικτα συγκεκριμένα εκ των πλειόνων απαρτιζόντων την πράξη πραγματικών περιστατικών. </p>
			<p class="_body_text">Ακολούθως ο εγκαλών, αφού κατά το ανωτέρω άρθρο και κατόπιν επιδόσεως λάβει γνώση της εν λόγω διατάξεως, δύναται να προσφύγει κατ’ αυτής εντός της τασσομένης από τη διάταξη του άρθρου 52 παρ. 1 του ΚΠΔ προθεσμίας στον αρμόδιο Εισαγγελέα Εφετών, ο οποίος δύναται κατά την 3<sup class="_superscript _idGenCharOverride-1">η</sup> παράγραφο του ιδίου άρθρου να αποδεχθεί την εν λόγω προσφυγή, παραγγέλλοντας την άσκηση σχετικής ποινικής διώξεως<sup class="_superscript _idGenCharOverride-1"><span id="footnote-006-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-006">20</a></span></sup>. Ως εκ τούτου, ο Εισαγγελεύς Πλημμελειοδικών συντάσσει νέο κλητήριο θέσπισμα, με το οποίο παραπέμπει εκ νέου τον κατηγορούμενο να δικαστεί ενώπιον του αυτού αρμοδίου δικαστηρίου αποκλειστικώς για τα αρχικώς απορριφθέντα ως νόμω αστήρικτα πραγματικά περιστατικά της ιδίας πράξεως. Με την εν λόγω δε παραγγελία του Εισαγγελέως Εφετών οφείλει να συμμορφωθεί ο Εισαγγελεύς Πλημμελειοδικών και να ασκήσει και τη μεταγενέστερη ποινική δίωξη, όπως ακριβώς την έχει διαμορφώσει ο Εισαγγελεύς Εφετών, άλλως θα εμφανιζόταν το άτοπο, ο ελεγχόμενος για πλημμελή εκτίμηση Εισαγγελεύς να εξακολουθεί να επηρεάζει τη μορφή της ποινικής διώξεως, ως εκτιμών κατά διάφορο τρόπο τη συγκεκριμένη υπόθεση<sup class="_superscript _idGenCharOverride-1"><span id="footnote-005-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-005">21</a></span></sup>. </p>
			<p class="_body_text">Συνεπεία των ανωτέρω συμφώνων προς τον ΚΠΔ ενεργειών, ο κατηγορούμενος καλείται διά δύο κλητηρίων θεσπισμάτων να δικαστεί ενώπιον του αρμοδίου δικαστηρίου για διάφορα πραγματικά περιστατικά συναποτελούντα μία πράξη, η οποία έχει καταμηνυθεί με την αυτή έγκληση και φέρεται ως τελεσθείσα με μία ενέργεια αυτού. Ήτοι, για φερόμενη ως αξιόποινη συμπεριφορά, η οποία, πέραν πάσης αμφιβολίας, αποτελεί ενιαίο ιστορικό γεγονός. Ειδικότερα, ως πράξη νοείται το ιστορικό γεγονός, δηλαδή η υλική πράξη και πνευματική κίνηση, με όλα τα επακόλουθα αποτελέσματα στον εξωτερικό κόσμο, καθ’ όλη τη διαδρομή και καθ’ όλες τις πραγματικές και νομικές όψεις της, τις οποίες ο δικαστής έχει δικαίωμα να ερευνήσει και να αξιολογήσει αυτεπαγγέλτως.</p>
			<p class="_body_text">Προκειμένου να αποτραπούν ανάλογες περιπτώσεις ενδείκνυται η εκ μέρους του Εισαγγελέως Πλημμελειοδικών έκδοση ενός κλητηρίου θεσπίσματος, το οποίο θα συμπεριλαμβάνει τόσο τα αξιολογηθέντα από αυτόν ως συνθέτοντα την αντικειμενική υπόσταση της πράξεως πραγματικά περιστατικά, όσο και ενδεχομένως τα προσωρινώς απορριφθέντα από αυτόν διά διατάξεώς του και μεταγενεστέρως κριθέντα ως τέτοια διά της προς ποινική δίωξη παραγγελίας του Εισαγγελέως Εφετών. Καθ’ ότι, όμως, τα γεγονότα της ασκήσεως ή μη προσφυγής κατά απορριπτικής διατάξεως του Εισαγγελέως Πλημμελειοδικών, καθώς και της επ’ αυτής τελικής κρίσεως του Εισαγγελέως Εφετών, δεν δύνανται να προβλεφθούν, κρίνεται ως ορθότερη η σύνταξη κλητηρίου θεσπίσματος, κατά περίπτωση, μετά την παρέλευση ως απράκτου της προθεσμίας ασκήσεως της ανωτέρω προσφυγής ή την επ’ αυτής κρίση του Εισαγγελέως Εφετών. </p>
			<p class="_body_text">Εν προκειμένω, εφόσον προκύψει το εν λόγω ζήτημα, ανακύπτει ανάγκη να ερευνηθεί το δέον γίγνεσθαι, ούτως ώστε να αρθούν οι εξ αυτού δυσμενείς για τον κατηγορούμενο συνέπειες.</p>
			<p class="_body_text">Καταρχάς, παρά την ύπαρξη δύο κλητηρίων θεσπισμάτων, εν προκειμένω δεν τίθεται θέμα οιασδήποτε μορφής συρροής εγκλημάτων ή κατ’ εξακολούθησιν τελεσθέντος εγκλήματος, καθόσον δεν υφίστανται πλείονες αυτοτελείς πράξεις, αλλά ένα και μοναδικό ιστορικό γεγονός, εκ του οποίου προκύπτουν τα αποδιδόμενα στον κατηγορούμενο πραγματικά περιστατικά της μίας αξιοποίνου πράξεως. Η δε ενδεχόμενη επιλογή του κατηγορουμένου να μην προσφύγει κατά του δευτέρου κλητηρίου θεσπίσματος κατ’ άρθρο 322 του ΚΠΔ δεν επιλύει το ζήτημα ούτε αίρει τις δυσμενείς για αυτόν συνέπειες που καθιδρύονται από την ύπαρξη δύο κλητηρίων θεσπισμάτων, καθόσον επ’ αυτών πρόκειται να αποφανθεί το δικαστήριο και, ενδεχομένως, να επιβάλει τις δέουσες ποινές. Ανεξαρτήτως όμως τούτου, δεν υφίσταται περίπτωση ακυρότητος του μεταγενεστέρου κλητηρίου θεσπίσματος, καθόσον κανείς από τους περιοριστικώς αναφερομένους στη διάταξη του άρθρου 321 παρ. 1 του ΚΠΔ προς τούτο λόγους δε συντρέχει εν προκειμένω<sup class="_superscript _idGenCharOverride-1"><span id="footnote-004-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-004">22</a></span></sup>.</p>
			<p class="_body_text">Τούτων δεδομένων, κατά μία άποψη, το ανακύψαν ζήτημα δύναται να επιλυθεί διά της κρίσεως ως απαραδέκτου της μεταγενεστέρως ασκηθείσης ποινικής διώξεως λόγω εκκρεμοδικίας, κατ’ εφαρμογή της διατάξεως του άρθρου 57 παρ. 3 του ΚΠΔ<sup class="_superscript _idGenCharOverride-1"><span id="footnote-003-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-003">23</a></span></sup>. Πλην όμως, η ως άνω εκκρεμής προγενέστερη ασκηθείσα διά κλητηρίου θεσπίσματος ποινική δίωξη αναφέρεται μεν και αυτή στη μία και μόνη αξιόποινη φερόμενη ως τελεσθείσα πράξη, αλλά εδράζεται σε διάφορα πραγματικά περιστατικά αυτής, μη περιλαμβανόμενα στο μεταγενέστερο κλητήριο θέσπισμα. Συνεπώς, κατ’ ορθότερη κρίση, αν και δεν τίθεται εν αμφιβόλω το γεγονός ότι ουσιαστικώς υφίσταται μία και μόνη αξιόποινη πράξη, η επ’ αυτής μεταγενεστέρως ασκηθείσα ποινική δίωξη δεν δύναται εν προκειμένω να θεωρηθεί απαράδεκτη λόγω εκκρεμοδικίας, δεδομένου ότι τα απαρτίζοντα αυτήν πραγματικά περιστατικά δεν περιλαμβάνονται στην προγενέστερη και ως εκ τούτου το δικαστήριο δεν πρόκειται να αποφανθεί επ’ αυτών. Άλλωστε, ταυτότητα πράξεως υπάρχει, όταν η νέα κατηγορία συγκροτείται εξ αντικειμένου από τα ίδια ακριβώς πραγματικά περιστατικά, δηλαδή από τα αυτά κατά τον τόπο και το χρόνο τελέσεως ιστορικά γεγονότα<sup class="_superscript _idGenCharOverride-1"><span id="footnote-002-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-002">24</a></span></sup>. Πέραν τούτου, κατ’ αναλογία, προς επίρρωση των ανωτέρω αναφέρεται ότι σε περίπτωση κατά την οποία λάβει χώρα απαλλαγή μόνο για ορισμένα περιστατικά της πράξεως, δε δημιουργείται δεδικασμένο και για άλλα περιστατικά που δεν απετέλεσαν αντικείμενο της συγκεκριμένης δίκης<sup class="_superscript _idGenCharOverride-1"><span id="footnote-001-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-001">25</a></span></sup>. Τέλος, διά της κρίσεως ως απαραδέκτου της μεταγενεστέρως ασκηθείσης ποινικής διώξεως λόγω εκκρεμοδικίας, αποκλείεται οριστικώς η δυνατότητα να συμπεριληφθούν στην υπό εκδίκαση κατηγορία τα μεταγενεστέρως διωχθέντα περιστατικά της εν λόγω πράξεως, τα οποία αρχικώς είχαν απορριφθεί ως αστήρικτα στο νόμο, εκφεύγοντα τοιουτοτρόπως του ποινικού ελέγχου. </p>
			<p class="_body_text">Καθ’ έτερη άποψη, το ζήτημα δύναται να επιλυθεί από το δικαστήριο δι’ ενώσεως και συνεκδικάσεως των δύο υποθέσεων και ακολούθως επιτρεπτής βελτιώσεως της κατηγορίας, ούτως ώστε τα περιλαμβανόμενα στα δύο κλητήρια θεσπίσματα υπό κρίση επιμέρους πραγματικά περιστατικά του αυτού μοναδικού ιστορικού γεγονότος να συναποτελέσουν τη μόνη πράξη, η οποία είχε αρχικώς καταμηνυθεί. Τυγχάνει δε επιτρεπτή η προκειμένη βελτίωση της κατηγορίας, καθόσον η τροποποίηση διά συνενώσεως των πραγματικών περιστατικών αυτής αφορά την ίδια κατά τόπο, χρόνο και λοιπές περιστάσεις καταμηνυθείσα πράξη, απλώς ακριβέστερα προσδιοριζομένων των πραγματικών περιστατικών, τα οποία συνθέτουν πλήρως την αντικειμενική της υπόσταση<sup class="_superscript _idGenCharOverride-1"><span id="footnote-000-backlink"><a class="_idFootnoteLink _idGenColorInherit" href="poinxrmartios2021enomeno.html#footnote-000">26</a></span></sup>. Η εν λόγω επιλογή, μάλιστα, δε στρέφεται κατά του κύρους του μεταγενεστέρου και συννόμως εκδοθέντος κατά παραγγελία του Εισαγγελέως Εφετών κλητηρίου θεσπίσματος, στην οποία ο Εισαγγελεύς Πλημμελειοδικών οφείλει να συμμορφωθεί. Εισέτι, αποκαθιστά την αληθή κατάσταση των πραγμάτων, ενώ ταυτοχρόνως αποβαίνει αφενός προς όφελος του κατηγορουμένου, καθόσον, σε περίπτωση καταδίκης αυτού, οδηγεί στην επιβολή μίας ποινής, χωρίς αφετέρου να θίγει ούτε κατ’ ελάχιστον τον εγκαλούντα, ενόψει του ότι αποτυπώνει πλήρως τα εξ αρχής υπ’ αυτού καταμηνυθέντα.</p>
			<h1 class="_rubrika_ArticleScientific" lang="en-US">ΒΙΒΛΙΟΚΡΙΣΙΕΣ</h1>
			<h1 class="ArticleScientific_Title">Το Ποινικό Δίκαιο σε κρίση και υπό κρίση – Liber Discipulorum (για τα εβδομηκοστά γενέθλια του Καθηγητή Ιωάννη Γιαννίδη), εκδόσεις Π.Ν. Σάκκουλας, Αθήνα 2020, σελ. 798</h1>
			<p class="_body_text">Η έκδοση του παρόντος βιβλίου δεν αποτελεί έναν από τους συνήθεις Τιμητικούς Τόμους του παρελθόντος που είθισται να εκδίδονται μετά την αφυπηρέτηση προσωπικοτήτων του Ακαδημαϊκού χώρου. Πρόκειται για μια συλλογή είκοσι τριών πρωτότυπων συμβολών, τις οποίες προσέφεραν προς τον μέντορα – Δάσκαλό τους, τον τιμώμενο Καθηγητή Ιωάννη Γιαννίδη, είκοσι μαθητές του, ως αντίδωρο της μαθητείας τους, αλλά και τρεις φίλοι του, άπαντες καταξιωμένοι στον ακαδημαϊκό και δικηγορικό κόσμο.</p>
			<p class="_body_text">Κατ’ ευτυχή συγκυρία, το έργο αυτό συνέπεσε με την έναρξη εφαρμογής των δύο ποινικών κωδίκων (Ποινικού Κώδικα και Κώδικα Ποινικής Δικονομίας), οπότε οι νέες νομοθετικές ρυθμίσεις έδωσαν το έναυσμα στους συγγραφείς για την ερμηνευτική προσέγγιση αυτών, καθώς και τη σχετική κριτική και την ανάδειξη αμφισβητουμένων δογματικών επιλογών σε επιμέρους ζητήματα.</p>
			<p class="_body_text">Το έργο περιλαμβάνει δεκατρείς μελέτες ουσιαστικού και εννέα μελέτες δικονομικού ποινικού δικαίου.</p>
			<p class="_body_text">Παρουσιάζονται και αναλύονται τα ακόλουθα ενδιαφέροντα θέματα: Το χάσμα ποινικής θεωρίας και πράξης και η διαχρονική αντιμετώπιση του ζητήματος από τον τιμώμενο, την οποία προσπάθεια αντιμετώπισης κορύφωσε ο τιμώμενος με τη μονογραφία του «Δικαιοσύνη ως θεσμός και οργάνωση» (Δ. Κιούπης), η ρυθμιστική σχέση νομοθέτη και δικαστή σε επιμέρους ζητήματα του γενικού μέρους του ν. Π.Κ. (ενδεικτικά: συμμετοχική ευθύνη, ο νομοθετικός ορισμός της ιδιαίτερης νομικής υποχρέωσης, η νέα ρύθμιση του άρ. 33 Π.Κ., η αναλογία της ποινής με το έγκλημα, κ.λπ.) και η κριτική αξιολόγηση των νέων επιλογών (Ν. Μπιτζιλέκης), ζητήματα δικαστικής ανεξαρτησίας σε Κράτη-Μέλη της ΕΕ, η παρέμβαση του ΔΕΕ και η αναγόρευση αυτής σε ουσιώδη θεμελιακή αρχή του κράτους δικαίου, με την περιβολή των εθνικών δικαστών με ενωσιακές εγγυήσεις (Αρ. Τζαννετής), η διάκριση εγκληματικής οργάνωσης και συμμορίας μετά την ισχύ του ν. Π.Κ. (Αντ. Αλαπάντας), ζητήματα απάτης, εκβίασης, μορφών ανθρωποκτονίας από πρόθεση, όπως παρουσιάζονται μέσα από την πλοκή αστυνομικών μυθιστορημάτων (Κ. Βαθιώτης), κριτικές παρατηρήσεις επί της περί ποινής διδασκαλίας του Νικόλαου Ανδρουλάκη (Παν. Βασιλακόπουλος), η αξιοποίηση λογαρίθμων για την επιμέτρηση της ποινής, αιτιολογία αυτής και αναιρετικός έλεγχος (Γ. Γιαννούλης), η χειραγώγηση της αγοράς με τη δημοσίευση ανακριβών οικονομικών καταστάσεων, υπό το ισχύον θεσμικό πλαίσιο του Ν. 4443/2017 (Δημ. Καραμαγκιώλης), τα κριτήρια της αυτουργίας κατά τον ν. Π.Κ. η συναυτουργική και συμμετοχική πράξη και η κριτική στην υιοθέτηση της τυπικής αντικειμενικής θεωρίας (Ιω. Μοροζίνης), η «κλοπή με διάρρηξη» ως διακεκριμένη παραλλαγή του αδικήματος (Θ. Σάμιος), κριτική επί της διατηρήσεως του νομοθετικού ορισμού του εγκλήματος, κατά το άρθρο 14 ν. Π.Κ. (Κων. Τσίνας), παρουσίαση των νέων διατάξεων περί συμμετοχής, μεταβολές που υπήρξαν από τον προΐσχύσαντα Π.Κ. και κριτική αξιολόγηση των επιλογών του ν. Π.Κ. (Παν. Χριστόπουλος).</p>
			<p class="_body_text">Έπονται εννέα μελέτες ποινικού δικονομικού δικαίου: Οι εσωτερικές έρευνες στις επιχειρήσεις, καθώς και ζητήματα νομιμότητας και αποδεικτικής τους αξιοποίησης (Ιω. Αναστοσοπούλου), ο θεσμός των «προστατευόμενων» μαρτύρων και των «μαρτύρων δημοσίου συμφέροντος» και κριτικές σκέψεις ενόψει επικείμενης ενσωμάτωσης στο ήδη υπάρχον θεσμικό πλαίσιο πρόσφατης οδηγίας του Ευρωπαϊκού Κοινοβουλίου και του Συμβουλίου της Ε.Ε. της 23/10/2019 (Ιω. Ανδρουλάκης), η νέα διάταξη του άρθρου 363 ΚΠΔ για την ανάγνωση των ενόρκων καταθέσεων, υπό το πρίσμα της νομολογίας του ΕΔΔΑ, καθώς και η θέση της νομολογίας του Ακυρωτικού επί των αναφυομένων ζητημάτων του προϊσχύσαντος και ήδη ισχύοντος νέου δικονομικού καθεστώτος (Αλ. Δημάκης), το δικαίωμα του κατηγορουμένου εξέτασης των μαρτύρων κατηγορίας, κατά το άρθρο 363 ν. ΚΠΔ, και νομολογιακή αντιμετώπισή του από το ΕΔΔΑ, με την ανάδειξη και των διαφορών από το προϊσχύσαν δίκαιο (Αθ. Διονυσοπούλου), συγκριτικά μοντέλα αποδεικτικής διαδικασίας και εναλλακτικοί δικονομικοί μηχανισμοί ποινικής συνδιαλλαγής και plea bargaining (Εμμ. Μπίλης), η αρχή της ειδικότητας στο πλαίσιο του διασυνοριακού εγκλήματος και η αντιμετώπισή της από τη νομολογία μας (Ο. Ναμίας), τα δικονομικά δικαιώματα του θύματος και η ενσωμάτωση συναφών Οδηγιών στη νομοθεσία μας (Βασ. Πετρόπουλος), οι αλλαγές που επέφερε ο ν. ΚΠΔ στα ζητήματα της αρμοδιότητας των ποινικών δικαστηρίων και στα ένδικα μέσα κατά βουλευμάτων και αποφάσεων (Αν. Τριανταφύλλου), οι εκπρόσωποι επιχειρήσεων και τα μέλη οργάνων διοίκησης, ως υποκείμενα ποινικής ευθύνης, κατά ρητές νομοθετικές διατάξεις (Γ. Τριανταφύλλου).</p>
			<p class="_body_text">Το έργο ολοκληρώνεται με δύο ιδιαίτερα πρωτότυπες και ενδιαφέρουσες συμβολές: Η μία, γραμμένη με ευαισθησία, παρουσιάζει εξαιρετικό νομικό ενδιαφέρον και αναφέρεται στα ζώα, ως ατελή υποκείμενα του ποινικού δικαίου (Αθ. Αναγνωστόπουλος), και η δεύτερη, με ερέθισμα τα αισθήματα του συγγραφέα προς τον τιμώμενο, αναλύει την έννοια της φιλίας, υπό τη φιλοσοφική της θεώρηση, ως συστατικού στοιχείου του αληθινού βίου (Κων. Παπαγεωργίου). </p>
			<p class="_body_text">Σε πολλές από τις ως άνω σημαντικές συμβολές, αναγνωρίζεται στον τιμώμενο η ακαταπόνητη προσπάθειά του να γεφυρώσει το χάσμα ποινικής θεωρίας και πράξης. Τούτο το επιχείρησε ο Καθηγητής Ιωάννης Γιαννίδης με όλες του τις διανοητικές δυνάμεις, σε όλους τους τομείς της επιστημονικής και ακαδημαϊκής του δράσης: Στη συγγραφική του δραστηριότητα, στις ακαδημαϊκές του αναπτύξεις, στη συμμετοχή του σε νομοπαρασκευαστικές επιτροπές, στην άσκηση της δικηγορίας με υψηλό αίσθημα ευθύνης και προσήλωση στις αρχές του δικηγορικού λειτουργήματος, καθώς και στην ανάδειξη μαθητών, νέων επιστημόνων εγνωσμένης αξίας.</p>
			<p class="_body_text">Στον Καθηγητή Γιαννίδη, κορυφαία προσωπικότητα της ποινικής επιστήμης, προσήκει ο έπαινος για τις πρωτοποριακές του σκέψεις. Πρώτος αυτός μίλησε για το επερχόμενο τέλος της κλασικής ποινικής δογματικής και τη νέα νομιμοποίηση του ποινικού δικαίου, διαβλέποντας αφενός την επερχόμενη διεθνοποίηση του ποινικού δικαίου, με την επίκληση της διεθνούς ασφάλειας και αφετέρου την εισαγωγή από την Ευρωπαϊκή Ένωση ρυθμίσεων, ασύμβατων με την παραδοσιακή (ηπειρωτική) ποινική δογματική. Ανέλυσε έτσι με διεισδυτικότητα την άκριτη εισαγωγή νομοθετικών κειμένων από υπερεθνικές δομές που επιβάλλουν ρυθμίσεις και τον γραφειοκρατικό τρόπο της ενωσιακής νομοθέτησης, με δουλική αντιγραφή δεσμευτικών Οδηγιών, καθώς και την αναγκαστική ένταξη ρυθμίσεων ξένων, ασύμβατων και δυσχερώς συμβιβαζόμενων με την ελληνική έννομη τάξη, αλλά και πραγματικότητα.</p>
			<p class="_body_text">Οι περιλαμβανόμενες στο έργο αυτό δημοσιεύσεις αποτελούν ένα πολύτιμο βοήθημα, αλλά και χρηστικό εργαλείο τόσο για δικηγόρους, δικαστικούς και εισαγγελικούς λειτουργούς, ικανοποιώντας τις ερμηνευτικές ανάγκες της δικαστηριακής πρακτικής, όσο και για τους ασχολούμενους με την επιστημονική έρευνα, και θα συμβάλει ουσιαστικά και στον επιστημονικό διάλογο για την εφαρμογή των νέων κωδίκων.</p>
			<p class="_body_text">Πρόκειται για ένα σπάνιο έργο και μια πολύτιμη συλλογή συμβολών σημαντικών επιστημόνων και αποτελεί για μένα ιδιαίτερη τιμή να το παρουσιάζω.</p>
			<p class="_author" lang="en-US">Πολυχρόνης Τσιρίδης</p>
			<p class="_author_attribute" lang="en-US">Δ.Ν. – Δικηγόρος</p>
			<hr class="HorizontalRule-1" />
			<div class="_idFootnotes">
				<div id="footnote-025" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-025-backlink">1</a></span><span class="CharOverride-1">.</span> Το άρθρο 123 παρ. 3 ν. 4001/2011 ορίζει : <i class="_italics">«Η ΔΕΔΔΗΕ Α.Ε. υποκαθίσταται ανεξαρτήτως του χρόνου γενέσεώς τους, σε όλα εν γένει τα δικαιώματα, τις υποχρεώσεις και τις έννομες σχέσεις της Δ.Ε.Η. Α.Ε. που αφορούν τον εισφερόμενο κλάδο…».</i></p>
				</div>
				<div id="footnote-024" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-024-backlink">2</a></span><span class="CharOverride-1">.</span> Το άρθρο 127 του ν. 4001/2011 στα άρθρα 1 και 2 προσδιορίζει επ’ ακριβώς τις αρμοδιότητες του ΔΕΔΔΗΕ </p>
				</div>
				<div id="footnote-023" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-023-backlink">3</a></span><span class="CharOverride-1">.</span> Άρθρο 124 ν. 4001/2011.</p>
				</div>
				<div id="footnote-022" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-022-backlink">4</a></span><span class="CharOverride-1">.</span> Άρθρο 123 ν. 4001/2011.</p>
				</div>
				<div id="footnote-021" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-021-backlink">5</a></span><span class="CharOverride-1">.</span> Σύμφωνα με την Οδηγία οι δραστηριότητες της διανομής θα έπρεπε να διενεργούνται από μια ξεχωριστή νομική οντότητα (νομικός διαχωρισμός) η οποία ως διαχειριστής πλέον του δικτύου διανομής θα πρέπει να είναι ανεξάρτητη, να παίρνει αποφάσεις που αφορούν τον τρόπο λειτουργίας του (λειτουργικός διαχωρισμός).</p>
				</div>
				<div id="footnote-020" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-020-backlink">6</a></span><span class="CharOverride-1">.</span> Όπως αναφέρει το άρθρο 75 παρ. 1 εδ. α΄ ν. 2190/1920 και οι σχετικές διατάξεις του ν. 2166/1993.</p>
				</div>
				<div id="footnote-019" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-019-backlink">7</a></span><span class="CharOverride-1">.</span> Για το περιεχόμενο της έννοιας της ιδιοκτησίας <i class="_italics">Μυλωνόπουλος,</i> Ποινικό Δίκαιο, Ειδικό μέρος, 3<sup class="_superscript _idGenCharOverride-1">η</sup> έκδοση, 2016, Π.Ν. Σάκκουλ<a id="_idTextAnchor003"></a>ας, σελ. 1, <i class="_italics">Μπουρμάς, </i>σε Ποινικός Κώδικας, 2<sup class="_superscript _idGenCharOverride-1">ος</sup> τόμος, επιμέλεια Αριστοτέλης Χαραλαμπάκης, Νομική Βιβλιοθήκη, 2014 σελ. 3000 επ., <i class="_italics">Ιωάννης Μανωλεδάκης, </i>Εγκλήματα κατά της Ιδιοκτησίας, Εκδόσεις Σάκκουλας Αθήνα-Θεσσαλονίκη, 2002, σελ. 13.</p>
				</div>
				<div id="footnote-018" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-018-backlink">8</a></span><span class="CharOverride-1">.</span> Για την έννοια της κυριότητας στο ποινικό δίκαιο <i class="_italics">Μυλωνόπουλος, </i>ό.π., σελ. 3 όπου θεωρεί ότι το άρθρο 372 προστατεύει μόνο μια πλευρά της κυριότητας, αυτήν της εξουσίας διάθεσης του πράγματος όπως περιορίζεται από το άρ. 1000 ΑΚ, <i class="_italics">Μπουρμάς, </i>ό.π., σελ. 3000 επ.</p>
				</div>
				<div id="footnote-017" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-017-backlink">9</a></span><span class="CharOverride-1">.</span> Ως προς την έννοια της κατοχής στο ποινικό δίκαιο και τη διαφορά της με αυτήν του αστικού δικαίου <i class="_italics">Μυλωνόπουλος,</i> ό.π., σελ. 23, ιδίως σελ. 24 με περαιτέρω νομολογιακές παραπομπές όπως ΑΠ 164/2001, ΠΛογ 2001, σελ. 141 = ΠοινΧρ 2001, σελ. 904, <i class="_italics">Μπουρμάς, </i>ό.π.,<i class="_italics"> </i>σελ. 3014 επ.<i class="_italics">, Τζαννετής,</i> Η ιδιοποίηση υπέρ τρίτου στα εγκλήματα κατά της ιδιοκτησίας, ΠοινΧρ 2003, σελ. 877 επ<i class="_italics">., Μπιτζιλέκης, </i>Η έννοια της κατοχής στο Ποινικό δίκαιο και οι προσπάθειες «αστικοποιήσεως» του ποινικού δικαίου, ΠοινΧρ 1995, σελ. 257 επ., <i class="_italics">Μανωλεδάκης/ Μπιτζιλέκης, </i>Ποινικό Δίκαιο, Εγκλήματα κατά της Ιδιοκτησίας, άρθρα 372-384Α, 12<sup class="_superscript _idGenCharOverride-1">η</sup> έκδοση, Σάκκουλας Α.Ε., 2013, σελ. 31 επ.,<i class="_italics"> Κονταξής,</i> Ποινικός Κώδικας, τόμ. Β΄, γ΄ έκδ., 2000, Π.Ν. Σάκκουλας, σελ. 3203, <i class="_italics">Σπινέλλης, </i>Ποινικό Δίκαιο, Ειδικό Μέρος (εγκλήματα κατά περιουσιακών εννόμων αγαθών, τόμ. Α΄, 372-384Α), Αντ. Ν. Σάκκουλας, 1984, σελ. 17 επ., ΑΠ 640/1997 ΠοινΧρ ΜΖ΄, σελ. 1545. Η ΟλΑΠ 1093/1991 εισήγαγε ωστόσο αμιγώς κανονιστικά στοιχεία <i class="_italics">Μυλωνόπουλος, </i>ό.π., σελ. 24. Όμως ο <i class="_italics">Φασούλας</i> ταυτίζει τις δύο έννοιες, ΠοινΧρ 1992, σελ. 808 και <i class="_italics">του ιδίου</i>, Ποινικό Δίκαιο, Εγκλήματα κατά της ιδιοκτησίας, Αφοί Π. Σάκκουλα, 1991, σελ. 109 επ.</p>
				</div>
				<div id="footnote-016" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-016-backlink">10</a></span><span class="CharOverride-1">.</span><i class="_italics"> Ά. Ψαρούδα-Μπενάκη,</i> Η πολιτική αγωγή στη ποινική δίκη, ό.π., σελ. 99 επ.,<i class="_italics"> Μυλωνόπουλος,</i> ό.π., σελ. 27. </p>
				</div>
				<div id="footnote-015" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-015-backlink">11</a></span><span class="CharOverride-1">.</span><i class="_italics"> Μυλωνόπουλος, </i>ό.π., σελ. 42, <i class="_italics">Μπουρμάς, </i>ό.π., σελ. 3019, <i class="_italics">Μαργαρίτης,</i> Ερμηνεία ΠΚ, Σάκκουλας, 2009, σελ. 1046, <i class="_italics">Μ. Μαργαρίτης / Ά. Μαργαρίτη, </i>Ερμηνεία ΠΚ, Π.Ν. Σάκκουλας, 2020, σελ. 1104, ΑΠ 91/2000 ΝοΒ 2000, σελ. 685, ΑΠ 650/2001 ΠοινΧρ 2002, σελ. 213, ΑΠ 1571/2001 ΠοινΧρ 2002, σελ. 615, ΑΠ 141/1984 ΠοινΧρ 1984 σελ. 731, ΑΠ 164/2001 ΠΛογ σελ. 143, ΑΠ 1560/1995 ΠοινΧρ 1996 σελ. 905, 167/1969 ΠοινΧρ 1969, σελ. 284.</p>
				</div>
				<div id="footnote-014" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-014-backlink">12</a></span><span class="CharOverride-1">.</span> Ορθά ο <i class="_italics">Μυλωνόπουλος </i>ασκεί κριτική στη νομολογία όταν σε περιπτώσεις κλοπής σε βάρος νομικών προσώπων αυτή αναφέρει πως η αφαίρεση της κατοχής έγινε από το νομικό πρόσωπο και όχι από τον νόμιμο εκπρόσωπό του,<i class="_italics"> Μυλωνόπουλος </i>ό.π. σελ. 44 επ. και ιδίως σελ. 45, όπου αναφέρει ότι δεν ακριβολογεί η νομολογία όταν δέχεται ότι η αφαίρεση των κινητών έχει γίνει από την κατοχή των νομικών προσώπων μνημονεύοντας προς τούτο και την υπ’ αριθ. ΑΠ 1560/1995 (ΠοινΧρ ΜΣΤ΄, 905), με την οποία έγινε δεκτό ότι η παραδοχή του δικαστηρίου της ουσίας πως ο αναιρεσείων αφαίρεσε από την κατοχή εταιρείας και του εκπροσώπου της κινητά ξένα εν όλω γυναικεία ενδύματα, έχει την έννοια, ότι τα πράγματα τα κατείχε για λογαριασμό της εταιρείας ο νόμιμος εκπρόσωπός της. </p>
				</div>
				<div id="footnote-013" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-013-backlink">13</a></span><span class="CharOverride-1">.</span> Αυτή συνίσταται στην δυνατότητα του κατόχου να επενεργεί υλικά στο πράγμα άμεσα και ελεύθερα, δηλαδή δίχως να χρειάζεται να υπερνικήσει κάποιο εμπόδιο, <i class="_italics">Μυλωνόπουλος, </i>ό.π., σελ. 23 και 27, <i class="_italics">Μπουρμάς, </i>ό.π., σελ. 1763 με πλούσια νομολογία.</p>
				</div>
				<div id="footnote-012" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-012-backlink">14</a></span><span class="CharOverride-1">.</span><i class="_italics"> Μυλωνόπουλος, </i>ό.π., σελ. 27, <i class="_italics">Μπουρμάς, </i>ό.π., σελ. 1765, ΑΠ 1148/1999 ΠοινΔικ 1999, σελ. 1307, ΑΠ 1558/1992 ΠοινΧρ 1992 σελ. 1057.</p>
				</div>
				<div id="footnote-011" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-011-backlink">15</a></span><span class="CharOverride-1">.</span> Έτσι έκρινε η υπ’ αρ. ΑΠ 1804/2019 ΠοινΧρ 2020, σελ. 432 επ. η οποία θεώρησε ότι η ΔΕΔΔΗΕ έχει την κατοχή της ηλεκτρικής ενέργειας.</p>
				</div>
				<div id="footnote-010" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-010-backlink">16</a></span><span class="CharOverride-1">.</span> Αφορά τις λεγόμενες Χρεώσεις Χρήσεως Δικτύου (Χ.Χ.Δ.).</p>
				</div>
				<div id="footnote-009" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-009-backlink">17</a></span><span class="CharOverride-1">.</span> Κατά τον <i class="_italics">Μπουρόπουλο</i> ο βοηθός κατοχής απλώς κατέχει το πράγμα, κατ’ άλλη άποψη είναι υποδεέστερος συγκάτοχος ενώ κατά τον <i class="_italics">Μυλωνόπουλο</i> απλώς βοηθάει τον κάτοχο στη άσκηση της φυσικής του εξουσίας ο οποίος όμως συνήθως ασκεί φυσική εξουσία στο πράγμα,<i class="_italics"> Μυλωνόπουλος,</i> ό.π., σελ. 37 επ.</p>
				</div>
				<div id="footnote-008" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-008-backlink">18</a></span><span class="CharOverride-1">.</span> Στη σελ. 28 της αιτιολογικής έκθεσης νέου ΚΠΔ (4620/2019) ρητώς αναφέρεται: <i class="_italics">«Ως καταλληλότερο … κρίθηκε … ένα μοντέλο πολιτικής αγωγής, το οποίο θα υιοθετεί μεν για τον καθορισμό του κύκλου των ενεργητικώς νομιμοποιουμένων προσώπων το παραδοσιακό (και νομολογιακώς επεξεργασμένο και αποκρυσταλλωμένο) αστικό κριτήριο, ώστε να διατηρηθούν τα νομολογιακά κεκτημένα, πλην όμως θα αποσυνδέει την πολιτική αγωγή από την ανάγκη εισαγωγής αστικής αξίωσης στο ποινικό δικαστήριο.»</i></p>
				</div>
				<div id="footnote-007" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-007-backlink">19</a></span><span class="CharOverride-1">.</span><i class="_italics"> Κων. Κακαβούλης,</i> Υποστήριξη της κατηγορίας: Μια τύποις μετεξέλιξη της πολιτικής αγωγής ΠοινΧρ 2019, σελ 479 επ.</p>
				</div>
				<div id="footnote-006" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-006-backlink">20</a></span><span class="CharOverride-1">.</span> <i class="_italics">Καρρά Α.,</i> Ποινικό Δικονομικό Δίκαιο, 2011, σελ. 260 επ.</p>
				</div>
				<div id="footnote-005" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-005-backlink">21</a></span><span class="CharOverride-1">.</span> ΔιατΕισΕφΘεσ 97/1986, ΠοινΧρ ΛΖ΄, σελ. 475, <i class="_italics">Καρρά Α.,</i> ό.π., σελ. 262.</p>
				</div>
				<div id="footnote-004" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-004-backlink">22</a></span><span class="CharOverride-1">.</span> Βλ. <i class="_italics">Τσιρίδη Π.,</i> Διαδικαστικά ζητήματα ακυροτήτων στην προδικασία – Προσφυγή κατά του κλητηρίου θεσπίσματος, ΠΛογ 2002, σελ. 1256 επ.</p>
				</div>
				<div id="footnote-003" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-003-backlink">23</a></span><span class="CharOverride-1">.</span> Βλ. Αιτιολογική Έκθεση στο σχέδιο νόμου του Υπουργείου Δικαιοσύνης, Διαφάνειας και Ανθρωπίνων Δικαιωμάτων με τίτλο «Κύρωση του ΚΠΔ», σελ. 26, με τις εκεί παραπομπές.</p>
				</div>
				<div id="footnote-002" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-002-backlink">24</a></span><span class="CharOverride-1">.</span> ΑΠ 1048/2005, ΠοινΔικ 2005, σελ. 922 επ., ΑΠ 2309/2003 ΠοινΔικ 2004, σελ. 482.</p>
				</div>
				<div id="footnote-001" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-001-backlink">25</a></span><span class="CharOverride-1">.</span> ΑΠ 1415/89, ΤΝΠ ΝΟΜΟΣ.</p>
				</div>
				<div id="footnote-000" class="_idFootnote">
					<p class="Basic-Paragraph"><span class="CharOverride-1"><a class="_idFootnoteAnchor _idGenColorInherit" href="poinxrmartios2021enomeno.html#footnote-000-backlink">26</a></span><span class="CharOverride-1">.</span> Βλ. <i class="_italics">Τζαννετή Α.,</i> Η ταυτότητα της δικονομικής πράξης, 2010, σελ. 80 επ., <i class="_italics">Καράμπελα Λ.,</i> Η μεταβολή και αναθεώρηση της ποινικής κατηγορίας, 2005, σελ. 110 επ.</p>
				</div>
			</div>
		</div>
	</body>
</html>
